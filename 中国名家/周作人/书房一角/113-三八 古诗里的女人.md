    三八 古诗里的女人 

   阅《多岁堂古诗存》，卷二下汉乐府古辞中有《陇西行》，其中间云，好妇出迎客，颜色正敷愉，伸腰再拜跪，问客平安否？请客北堂上，坐客毡氍毹，清白各异樽，酒上正华疏，酌酒持与客，客言主人持，却略再拜跪，然后持一杯。成书批云，更极妩媚有态，古人此种细腻处最难学。案此处说诗固不错，但如论诗中之人亦正写得极可爱，颇疑中国五代以前的女子确实有如此姿态，不尽关诗人的粉饰也。

   清末夏穗卿氏有言，宋以前女人尚是奴隶，宋以后则男子全为奴隶，而女人乃成物件矣，虽似偏激而实含至理。尝泛观诗文，见写女人之美者亦不少，而难得有如此可爱的影象，岂真古今人不相及哉，亦只由于咏物者多耳，若奴婢是人，未始不可爱也。《陇西行》作者故云，取妇得如此，齐姜亦不如，健妇持门户，亦胜一丈夫。说得极有人情。吾于是乃不禁感叹，此时盖不独女人未曾沉沦，即男子亦正不堕落也。

