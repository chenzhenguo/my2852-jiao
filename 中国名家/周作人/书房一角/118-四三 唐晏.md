    四三 唐晏 

   《贩书偶记》卷十八别集类，《涉江先生文钞》一卷，诗一卷，渤海唐晏撰，民国乙卯铅字排印本，又名“涉江遗稿”。又注云：唐晏原名震钧，因辛亥国变改名。案震在廷殁于民国庚申，在乙卯后六年，寒斋所有本，乃是辛酉年印，文集有章梫劳乃宣乙卯年二跋，上文或以是误记，不然在生前不能称遗稿也。唐晏改名在辛亥后，一般均如是传说，唯求恕斋刻《庚子西行纪事》一卷，本文末尾署光绪辛丑五月，唐晏录于白下，然则在民国十年前固已有此名矣。

   或云《西行纪事》刻于民国乙卯，故卷首题唐晏纂，刻书者遂并改去本文中署名，以归一律，亦未可知，但揆诸事理则为不通，鄙人未敢遽信也。《野棠轩文集》卷四《氏娄说》中云，国变后儿辈乞食四方，冠其姓曰娄。结末云：“康熙时伊尔根觉罗之顾，雍正时章佳之尹，两朝圣人未之问也。独是彼乃化歧视之见，此则苟为逃死之谋，岂可同日而语哉。”古来避仇避乱避讳易姓，时时有之，诚如所论，唯私心不甚喜者，则以旗人有被歧视之感而出此故耳。如循旧例，以第一字为姓，不必冠姓易名，亦可通行，且似亦更为大方也。

