    五二 学海谈龙 

   汤纪尚著《槃薖纪事初稿》四卷，光绪乙酉年刊，有俞曲园序文，后并缩成三卷，为《槃薖文》甲集，以丙戌迄壬辰文二卷为乙集，附癸巳迄乙未所作文为别录，重刻行世，曲园序则已无有，盖序中颇议其文多艰深也。乙集卷上有最录龚璱人逸文一篇，云已授朱之榛传之，今检龚集补编朱序，果云系汤伯述所编，而序语亦即袭用《槃薖文》上半，但少改为流畅而已。原文末有云，“逸文竟刻，更得《学海谈龙》一书，说郡国山川彝鼎，说金石杂事，皆可喜，小学家伟之，亟写副贶苏州吴副都，人间遂有传本。”

   案张祖廉著《定盦年谱外纪》卷上云，“嘉庆戊寅纂平生师友言论及所见古物，为《学海谈龙》四卷。”娟镜楼丛刻中又有张氏所辑《定盦遗著》一卷，序文之末乃云，“所望四方闳达之士，访羽陵饱蠹之简，获《学海谈龙》之编”，则在民国辛酉时此书固未传于世，所云录寄苏州之副本不知浮沉何所也。吴张二君皆吴中人，搜访定公著作又至勤苦，而《谈龙》竟不出，思之闷损。吴副都岂是愙斋耶，若如是则踪迹当亦易易，或《槃薖文》人少见者，乃致失之交臂，亦未可知耳。

