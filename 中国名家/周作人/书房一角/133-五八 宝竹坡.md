    五八 宝竹坡 

   清宗室遐龄号菊潭，著有《醉梦录》二卷，《岭云斋诗草》一卷，光绪乙酉白纸石印，抄写多误，而文可读，虽亦间谈因果怪异，却颇质朴，前读敦崇笔记亦如此，此盖是旗下人之特色欤。《醉梦录》卷上宝太史春联一则有云，“宝竹坡廷余族弟也，风流倜傥，才轶绝伦，其未遇时自撰春联云，小室难容佳客坐，柴门未许俗人敲，又无事且扪尸下穴，有心难对谷旁人，如此类甚多，今略举一二以概其余。”

   又卷下记刘亨庆酒后诵罢官诗云，闽浙衡文眼界宽，两番携妓入长安，微臣好色原天赋，只爱蛾眉不爱官。此亦是竹坡之作，菊潭甚加责备，唯比对联乃已蕴藉多多矣。案宝廷以江山船案罢官，时为光绪八年壬午，遐龄自序为癸未夏，正是其次年，《越缦堂日记》三十九册中记此事，亦大有微词。

   其实此等事本不必深论，乃宝廷晚年忽讲道学，庚寅著《庭闻忆略》，夏震武为刊行之，曾在厂甸得一册，对照读之，不禁微笑。昔见吾乡某甲所著随笔，一小册子中起头大谈圣经贤传，末了则讲市井小儿的猥亵话，与此正相似，不过首尾颠倒而已。

