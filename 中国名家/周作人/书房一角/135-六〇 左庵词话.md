    六〇 左庵词话 

   《左庵词话》二册，不记卷数，各册页数自为起讫，唯一册末有跋语六行，姑以此定为上下册耳。下册有一则云，“《草堂诗余》所录皆鄙俚，万不可读。舒白香《词谱》虽仅百首，调多未备，然皆选佳作，足资规橅，不枉竹垞当年向钱遵王家巧偷得来。”偶然兴到涉笔，将《词谱》与《绝妙好词》混而为一，张冠李戴，虽是疏忽，但亦事所常有，不足深怪也。

   龙顾山人撰《清词玉屑》卷五云，“许迈孙娱园亦曰榆园，池亭树石，胜擅江左，其佳处曰疏香林屋，曰潭水山房，曰藕船，曰还读书堂，曰莲北诗龛，曰微云楼，山阴王眉叔各谱望江南写之。”其错误亦正相同。许迈孙固亦有其娱园，唯有疏香林屋等之娱园乃在会稽小皋步，盖是秦秋伊之园，戊戌前后屡游其地，微云楼已不能登，潭水山房尚完好，乃只是一楹屋，阶前有一方池，别无甚佳趣也。秦氏于光绪丙戌刻有《娱园诗存》四卷，卷三为《萝赏集》，集录同人题咏诗词，王眉叔望江南词共十首均收在卷内，龙顾山人所据盖是王氏《笙月词》，此词适为许迈孙所刻，遂以此误会耳。

