    一八 记海瑞印文 

   偶读《论印绝句》，查药师诗有注云，“海忠介公印，以泥为之，略煆以火，文曰司风化之官。观之觉忠介严气正性，肃然于前。见周栎园《印人传》。”余平日最不喜海瑞，以其非人情也。此辈实即是酷吏，而因缘以为名，可畏更甚。观印语，其肺肝如见，我不知道风化如何司，岂不将如戴东原所云以理杀人乎。

   姚叔祥《见只编》卷上云，“海忠介有五岁女，方啖饵，忠介问饵从谁与，女答曰，僮某。忠介怒曰，女子岂容漫受僮饵，非吾女也，能即饿死，方称吾女。此女即涕泣不饮啖，家人百计进食，卒拒之，七日而死。余谓非忠介不生此女。”周栎园《书影》卷九所记与此同，余读之而毛戴。海瑞不足责矣，独不知后世啧啧称道之者何心，若律以自然之道，殆皆虎豹不若者也。

   六月八日知堂书。

