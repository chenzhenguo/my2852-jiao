    二一 题四奇合璧 

   《四奇合璧》四卷，光绪八年刊，题花下解人编，卷首有三借庐主人序，称吾友慕真山人所作。案邹弢著《三借庐赘谭》卷四有俞吟香一则，中云，“君姓俞名达，自号慕真山人。中年累于情，余以惜玉怜香才人常事，未敢深惩其失也，比来扬州梦醒，志在山林，而尘绁羁牵，遽难摆脱，甲申初夏遽以风疾亡，为之叹息不已。著有《醉红轩笔话》，《花间棒》，《吴中考古录》，《闲鸥集》等书，诗亦清雅不俗。”

   申报馆光绪四年间刊有《青楼梦》六十四回，亦是慕真山人著，有邹弢序文，而《赘谭》中并不说及。《四奇合璧》岂即《花间棒》耶，疑未能明。所谓四奇，乃是美谈韵语痴想绮愁各一卷，盖是李笠翁《闲情偶寄》，张山来《幽梦影》之余绪，而本来力弱，又是学步，遂愈见竭蹶，大有秀才岁考之概矣。

   光绪初吴下多才人，如王韬蔡尔康邹弢皆是，而一样才薄，此派盖已成弩末，亦是大势所趋也。书中自称“四奇合璧”，王廷学题字乃于其上加品花二字，其实本非谈冶游者，如时式说法，当云香艳小品耳。

   七月十六日。

