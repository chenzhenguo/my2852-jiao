    二五 读舒艺室随笔 

   张文虎著《舒艺室随笔》六卷，考证经史文字，非不佞所甚解，但亦买得一部，盖贪其纸大而字清疏也。卷一关于《尔雅》有一则，却甚喜欢，文云，“蚬缢女，注，小黑虫赤头，喜自经死。案此虫当秋后作茧，吐丝自悬，非死也，久之乃化蛾蝶之类飞去，盖亦蚕之一类，然如蛅蟖尺蠖皆如此，不知何以独擅此名。蚬疑即絸之异文，《六书故》引唐本《说文》云即茧字，是也。”

   郝懿行在《尔雅义疏》此条下云，“案今此虫吐丝自裹，望如披蓑，形似自悬，而非真死，旧说殊未了也。《尔雅翼》云，有虫半寸以来，周围植以自裹，行则负以自随，亦化蛹其中，俗呼避债虫。罗愿说此于蛅蟖下，不知此乃蚬缢女也。”

   查《尔雅翼》卷二十四，有虫半寸以来六字原作“今石榴上复有一种，聚短梗半寸以来”，郝氏所引盖脱落聚短梗三字，故语意稍不明。此种虫小时候常看见，俗称袋皮虫，袋皮者麻编米袋也，小儿捕得之，辄迫之出袋以为游戏，并无上吊的联想，孙炎乃至谓此虫多民多缢死，则何耶。古人观察物情或多谬误，此亦不足怪，但后人往往因袭旧说，不知改正，乃为可笑耳。张君知道缢女非缢，与郝兰皋的意见相合，可谓难能矣，不佞考据非所知，但觉得即此一节已大可取，盖自然之考据在中国学士文人间最为希有可贵也。

   七月廿三日晨记。

