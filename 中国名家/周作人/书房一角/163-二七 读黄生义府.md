    二七 读黄生义府 

   黄生著《义府》卷下穷袴一则云，“晋无名氏乐辞，爱惜加穷袴，防闲托守宫。穷袴字出《汉书》上官后传，师古注，今之裈裆袴。穷袴守宫皆防闲之具，唯其爱惜，故加防闲也。又云，今日牛羊上丘陇，当年近前面发红。盖女子幼时情事尚带羞涩，至盛年则不复然，譬之丘陇牛羊所便，其进前唯恐不速矣。以其为上陇之牛羊，此穷袴守宫之所以不能已也。”

   案世俗有三十如狼四十如虎之说，或以入之请旌节母之文中，传为故实，黄生亦大有此意，其大胆处可喜也。大凡说太新奇，也就容易不能确立，如《诗·采绿》云，五日为期，六日不詹，《毛传》云，妇人五日一御。大毛公说诗至此盖有邪心矣，无怪郑君之笺即已别立异说，后世可与之同意者其唯罗典乎。

   七月廿四日。

   日前得罗典著《读诗管见》十四卷阅之，其中妙论虽甚多，五日为期乃解为昏期，詹同占，谓筮而詹其期之吉也，则其说亦不奇也。又闻江叔海说，视尔如荍罗氏以为比喻生支，今案亦不确，《管见》以荍为荞麦，谓其花秾丽而可爱，与朱晦庵之荆葵相差无几，唯罗氏谓子仲之子为丈夫子，《东门之枌》乃是男色之诗，则是其特见耳。八月一日又记。

   近阅梁章钜著《试律丛话》，卷三举吴穀人《腐草为萤》诗三四句云，今宵萤，前度草离离，谓是逆挽法。又引纪晓岚说，李义山《马嵬》诗云，此日六军同驻马，当年七夕笑牵牛，亦用此格，最为跳脱。晋乐辞正其前例，所谓丘陇鄙意以为盖实是丘陇也，此是普通讲法，不辞迂阔，聊记于末。

   九月七日晨记于苦雨斋。

