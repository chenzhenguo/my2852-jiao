    三五 思元斋续集 

   得《西斋三种》后，稍搜集八旗人著作，此中健者自当推法式善，百龄铁保虽亦与于三才子之列，抑又其次矣。诗文集颇不少，一时难以悉收，因先以板刻佳好者为限。《苌楚斋随笔》中举高斌《固哉草亭诗》，高其倬《味和堂集》，以为致佳，此二者固亦不恶，近得《思元斋续刻诗文集》乃亦别有风趣。案《八旗文经》五十九，作者考丙云，“宗室裕瑞，字思元，豫通亲王裔，封辅国公。尝画鹦鹉地图，即西洋地球图。通西蕃语，谓佛经皆自唐时流入西藏，近日佛藏皆出一本，无可校雠，乃取唐古特字译校，以复佛经唐本之旧，凡十余箧，悉存于家，伯熙云犹及见之。著有《思元斋全集》，《续集》。”

   据所记可知其为非凡人，观《续集》亦正如是。全书皆手写精刻，《东行吟钞》稍工整，作亦平平，《沈居集咏》《枣窗文续稿》二种则用行楷，皆潇洒出俗，诗亦有佳语而文尤胜，虽只十四小篇，足以胜人多多许矣。《二桃杀三士论》，《邓攸弃子存侄论》，《韩昌黎盘谷序论》，《厚葬薄葬论》，均可读，见识通达，文士中不可多觏，若《试金石砚记》，《鳣说》，则又是别一类佳作也。

   《集咏》自序满是牢骚，而以诙诡出之，颇疑其当初以文字得祸，序首自称于嘉庆癸酉岁十月获谴居东，作序时在道光戊子，《文稿》序在庚寅，可知其谪居沈阳盖已历十七年矣。查《啸亭杂录》卷六癸酉之变条下有云，“以失察故，革禄康裕瑞职，发往盛京居住。”然则其获谴乃因林清一案，文盖以穷而工，其诗文之奇气与居沈自当有关，惜未得其前集六种阅之，一证其异同如何耳。《文经》所收文不见佳，盖出前集中者，其不能赏识《续稿》之文，殆亦不足怪也。

   五月八日。

   龚定盦《己亥杂诗》中有一首，题曰“别镇国公容斋居士”，注云，“居士睿亲王子，名裕恩。好读内典，遍识额纳特珂克西藏西洋蒙古回部及满汉字，又核定全藏，凡经有新旧数译者皆访得之，或校归一是，或两存之，或三存之，自释典入震旦以来未曾有也。”

   案此与思元斋主人甚相似。定盦既与容斋交好，而盛伯熙又曾亲见思元之校本，则均当无误。唯二人名字同有一裕字，不无可疑。不佞颇疑此本是一人之事，或盛氏所见即是裕恩物，因名近似讹，但是天下奇事往往有偶，故亦未敢随意决定也。

   廿五日又记。

