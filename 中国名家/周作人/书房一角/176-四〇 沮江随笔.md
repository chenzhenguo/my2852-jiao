    四〇 沮江随笔 

   《沮江随笔》二卷，朱锡绶著，前有咸丰八年盛徵琪序，盖朱氏为湖北远安县知县时记所见闻也，内容与文笔均佳，可为此类笔记中之佳作。卷下白菜一则中有云，“余《幽梦续影》有云，真嗜茶者神清，真嗜菜根者志远。粟影师赠句云，神清半为编茶录，志远真能咬菜根。”因从啸园丛书取《幽梦续影》查阅，此即是第一则，粟影所拟赠楹帖亦在，唯咬字作嗜。前有潘祖荫序云，吾师镇洋朱先生名锡绶，字撷筠，盛君大士高足弟子也，著作甚富，屡困名场，后作令湖北，不为上官所知，郁郁以没。先生诗集已刊，板毁于火，他著作亦不存，仅从亲知传写得此一编，元题曰“幽梦续影”。

   潘君之意对此绮语小言似颇不满，唯以不忍使其语言文字无一二存于世间，辄为镂板，以贻胜流，而未知其早有《随笔》之刻，亦大可惜，序作于光绪戊寅，《随笔》当刊于咸丰戊午，盖在二十四年前也。潘序称其字撷筠，《随笔》则署啸筠，盛序作小云，当不误，或初字撷筠后乃改作啸筠欤。盛徵琪为大士之子，《随笔》卷上巨瓠末有注云，盛稚兰表兄名徵琪，蕴素师之才子也，时同客楚北。然则大士又当是朱氏之舅父也。

   三十年三月廿二日。

   朱氏《疏兰仙馆诗集》四册，现有光绪三年丁丑重刊本，有潘祖荫同治十三年序，盖是为原刊本所作。《幽梦续影》潘序作于光绪四年，乃亦未知《诗集》重刊之事，可见当时消息殊不灵通也。

   编校时附记。

