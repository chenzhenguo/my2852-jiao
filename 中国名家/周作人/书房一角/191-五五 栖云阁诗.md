    五五 栖云阁诗 

   《栖云阁诗》十六卷四册，旧布帙题签下注云，高南阜手跋，癸亥五月得于胶西故家。第一册书面上有题字四行余，文曰，淄川宗家少司寇公念东先生刻集，其文孙绎常弟于壬戌三月廿五日邮寄至，越五日左手识存，翰。下有白文方印，似是西园图书四字，题字左下方有二印，文模胡不可辨。

   目录后有题字八行云，余向随先大人于淄川时，曾一遥瞻司寇公丰采于栖云阁，又十余年再入淄川，逢其文孙绎常弟，留榻阁上，复数晨夕，今寄诗至而余老病竟无人理，追想陈迹，何胜惘然。壬戌二月重病左手记。案高南阜卒于乾隆八年癸亥，年六十一，此为其一年前，计距今正二百年矣。高君左手书画真迹未得一见，今于无意中乃得其手书十余行，亦大可喜，至于高念东诗亦复别有佳趣，则是别一事，抑亦其次也。

   十二月八日。

