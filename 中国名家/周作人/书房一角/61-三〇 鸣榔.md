    三〇 鸣榔 

   杭大宗《订讹类编》卷六引施愚山《矩斋杂记》云，“诗词多用鸣榔，或疑为扣舷击楫之说，非也。榔盖船后横木之近舵者，渔人择水深鱼潜处，引舟环聚，各以二椎击榔，声如急鼓，节奏相应，鱼闻皆伏不动，以器取之，如俯而拾诸地，饶州东湖有之。吾乡泰州湖内或击木片长尺许，虚其前后，以足蹴之，低昂成声，鱼惊窜水草中，然后罩取，亦鸣榔之义。”

   幼时随祖母住鲁墟，常闻渔舟击木声，盖沉网水底，驱鱼入其中而取之，俗称赶棒槌头鱼，所获似多系细鳞，不忆有佳鱼入馔，云得自棒槌头鱼者也。古人诗中之鸣榔则不必定是捕鱼，因本非渔人，或只是击舵旁横木，与扣舷同意，亦未可知。

