    三三 春波桥 

   《平定浙东纪略》一卷，五知书屋藏本，书签云著者无名，唯查第五叶有附记署康熙戊辰，云右先子日记也，末云先子讳自远，字子望，会稽县儒学生，自称不肖男易，不知其姓。书记甲寅耿精忠攻浙事，前五叶自远所记，后十四叶则易所续成。七月十三日纪事云，日晡贼从南门渡河攻稽山门，门故僻隘，又城垣多倾颓处，不足以守，乘城者咸股栗，知府许弘勋介马疾驰，亟命燃炬运石堵塞，并撤春波桥以遏其冲。

   案春波桥在东郭门内禹迹寺前，据此则稽山门外亦有此桥也。又其后叙归顺者多人，小注云，其伪官姓名爵里载在《保越录》，兹不具录。元末徐勉之著有《保越录》，傅节子有校刊本，此录不知何人所撰，亦未知此书曾见著录否。

