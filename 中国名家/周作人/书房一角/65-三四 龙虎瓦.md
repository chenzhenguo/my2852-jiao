    三四 龙虎瓦 

   三十年冬在北京得瓦当拓本，文为龙虎各一，右题字曰，汉仓龙白虎瓦，又二行曰，瓦旧藏吾乡王氏，咸丰庚申假拓数本，光绪庚辰复于故纸堆中得此，先后二十一年，中遭寇难，尚未散亡，幸焉。叔记，印白文曰赵之谦印。

   傅节子《华延年室题跋》卷中有题汉龙虎二瓦云，“龙虎二瓦金石家罕见著录，此本乃赵叔明府手拓见贻，藏之二十年矣。叔少余三岁，幼同里闬，潜心汉学，书画篆刻尤有盛名，以孝廉议叙县令，需次江右，叠权紧望，乃甫登荐剡，遽归道山，惜哉。”

   案罗振玉编《秦汉瓦当文字》卷四画瓦类第一图青龙瓦，文与此正同，但稍大耳，注云齐吉金室藏，白虎则别是一枚，图样工整，与龙相称，疑所载四灵元是一组也。此虎笔画简略，圆目屈尾，状甚诙诡，在瓦中或当属罕见之品欤。

