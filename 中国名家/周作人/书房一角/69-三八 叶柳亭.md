    三八 叶柳亭 

   从杭州得旧册页若干开，有一纸云，“一秋闲过风雨日，三客癖成书画诗，剩有床头半瓶酒，不妨潦倒菊花时。丁亥九秋苦雨，与华亭陈少逸逸山阴叶柳亭青夜话于止止轩，柳亭口号此绝，次句盖谓陈善画，余工书，而己豪于诗也。一时狂态，书而志之。句曲笪以烜晓山甫识。”朱文小印曰晓山。又一纸云，“竹声花影透疏怀，尊酒清宵事未偕。梦即有因还费解，诗虽□意欠安排。玉关杨柳愁飞将，金屋芙蓉醉艳娃。计取前生太常便，仙前供奉礼清斋。”

   计隶书三行半，其下小字夹行云，“此旧友柳亭诗隶也。忆岁丁亥随任柯桥，负笈舟山，从拜亭夫子学诗隶，见同研柳亭此咏，爱而属其作隶，而其人豪放率略，诗书不惬意辄弃之，此其一也。劫余灰剩，基儿拾得，执以为请，爰缀数言，以志故人手笔。友姓叶原名青，号柳亭，更名盖，号发山，山阴湖荡人。诗题忆似春夜书事，第四句脱无字，同治乙丑嘉平十二日，志于萧斋，不禁为之黯然。晓山氏。”白文小印曰以烜。

   案丁亥为道光七年，距同治乙丑二年已将四十年矣，其间经过洪杨浩劫，区区纸片竟得保存，叶君虽名字翳如，而诗书手迹得以流传至今，不可谓非幸事。商嘉言《亭诗草》卷十四有枕上口占待示柳亭同学七绝二首，时为丁亥四月二十六日，商君已疾革，可知为其得意弟子，唯此外材料不复可得矣。

