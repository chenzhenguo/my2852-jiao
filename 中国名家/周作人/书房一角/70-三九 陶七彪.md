    三九 陶七彪 

   近日得陶七彪尺牍十二纸，字体怪异，纸墨暗敝，不易按读，却亦有致。陶七彪为清末绍兴名人之一，世竞传其能造陶公柜，渐益神异化，谓从小柜中能抽绎布置成一小舍，设备悉具。薛炳朗轩为作传云，所作有陶公柜陶公床，美国人笃大哥林司赏誉之，亦未能详其形制。尺牍有一纸，上文缺，云弟去年创造陶公床陶公柜，床柜一人可以肩挑，轻便仍复结实，制造秘法即当续写。似亦只是折叠轻巧，未必甚奇，唯下文又云，弟拟造铁鹰，离地升举，高瞻远瞩，东西南朔，随意所之，此事功费浩大，弟寄图式往泰西格致机器两院，彼都人士之有（六字缺）能按图仿造，此鹰一出，实有益于国计民生，不徒与西儒斗巧争工也。下缺，署名愚弟陶在宽顿首，己丑二月二十二日申刻。

   据此书可以考见其制作之年为光绪戊子，即西历一八八八年，其时泰西已多有人热心于航空，唯其实现亦至二十世纪初始渐有头绪，此中铁鹰之说未免有过于浮夸处，殆未可尽信。但陶君在举世方沉迷于时文小楷之时，有志于形而下之技工，壬辰尺牍中又见其书有英吉利文字，则其见识超出凡众，亦自可佩服也。

