    四四 王止轩藏书印 

   《秦汉瓦当文字》上下各一卷，续一卷，程敦著录，乾隆丁未刊，盖是铸锡拓本，共有一百三十九品。上卷首有朱文印曰子献，又一大印朱文七行，行七字，唯第三行六字，其文曰，王继香，子献父，号止轩，生丙午，家镜湖，官玉署，好金石，及图谱，懒读书，好藏弆，祝长恩，永呵护，辟水火，驱蟫鼠，传子孙，俾学古。每卷均有白文印曰，止轩所得金石书画。

   卷上目下有字一行曰，辛巳六月通州葛青伯所贻，朱文印曰醉庵，当是王氏手笔欤。卷头题叶右方框外，有红印木戳文曰，每部英洋五元，在光绪辛巳以前售价已甚不廉，今只以数倍之值得之，今昔相比，不可谓高矣。

   其后收得安越堂刻本《寓山注》一册，亦有此四十八字印。

   补记

   “桑下丛谈”十七，《踏桨船》，案陈昼卿《勤余诗存》卷四，《海角行吟》中有诗题曰“脚桨船”，小注云，船长丈许，广三尺，坐卧容一身，一人坐船尾，以足踏桨行如飞，向惟越人用以狎潮渡江，今江淮人并用之以代急足。其时为咸丰辛酉，陈君山阴人，习知踏桨船，故说明不误，江淮采用亦当始于此时也。

   又二十六，《素火腿》，王渔洋谓笋干俗称素火腿，案张宗子《琅嬛诗集》咏方物五律有《兵坑笋干》，注云土名素火腿，然则昔时原有此称，唯近已不甚闻知矣。

   校正时记。

