    八 钥匙牌 

   张芑堂《金石契》卷上载南宋铜牌，云右铜牌，龙泓外史旧居候潮门外，掘地得数十枚，余曾见之，或准伍佰，或准壹伯，皆有临安府行用五字。又引元孔行素《至正直记》曰，“宋季铜牌，长三寸有奇，阔一寸，大小各不同，背铸临安府三字，面铸钱贯文曰壹伯文等之类，额有小窍，贯以致远，最便于民，近有人取以为钥匙牌者，亦罕得矣。”钱竹汀《恒言录》卷五钥匙牌一条即引此文，而字句少异。

   戴醇士《古泉丛话》卷三云，“右铜牌，南宋物也，此参佰，所见有伍佰贰佰者。《宋史》不载，后人掘土得之，然绝少，近世有仿铸以射利者，所在皆是。夏松如尝得真牌以示客，客曰，此铸牌耳，余积百余枚矣，松如大诧，翌日请观，累累成贯，皆射利者所为，松如不欲訾，唯唯而退，客什袭珍藏，面有得色。”

   鄙人曾于后门外得此牌二枚，一曰参佰文，一曰壹伯文，皆是射利者所为也，唯鄙人知其为假，而贾人亦云非真，因以薄值得之，似亦尚无伤大雅。鄙意如能模制珍品，精密不苟，廉价出售，亦是好事，如戴君在皇祐条下所云：登此虎贲，留为马式，岂不慰情胜无哉。鄙人颇想以壹伯文者为钥匙牌，但无如许钥匙需要挂牌耳。

