    二二 毛诗多识 

   偶阅《毛诗多识》，书面有旧日题记云：“此书系十年前刻本，唯印本似不多，书估遂尔居奇，二十五年五月二十一日从邃雅斋买得，价尤奇昂。”《毛诗多识》凡上下两卷，今刻为求恕斋丛书之一，有乙丑刘承幹序，时为民国十四年也。序云多隆阿姓舒穆录氏，字文希，称其为乾嘉间经学名家，事迹则未详。案王菉友《蛾术编》卷下有致多雯溪先生书，注云先生名隆阿，书中即言《毛诗多识》事，王君谓书刻板后须卖之，而多以为不可，故致书重申此意。今据刘序似书终未刻，卷上有王菉友识语十数则，稍留痕迹而已。王书不著年月，以书中语考之，当为去乡宁县后所作，计其时在咸丰壬子夏后，去乾隆末年已五十七载矣，可知多隆阿乃是嘉道间人，盖与王菉友是同行辈人也。

   偶阅杨子勤所编《雪桥诗话》，见续集卷八中有云，同治三年四月，礼堂将军多隆阿卒于大营，予谥忠武。其后记程棫林处又云，意园得多礼堂先生《毛诗多识》，稿本丛杂，属少珊为之理董云云，似著《毛诗多识》者即此多隆阿。唯续集前条中已云，忠勇蒙古人生平不识汉字，遇公牍使人诵以听，然则著书岂可能耶。

   刘氏刻《毛诗多识》，所据即意园本，且亦正是杨氏所携以相示者，不知何以一疑为乾隆时经师，一以为是同治时武将也。据王菉友书，《多识》作者为号雯溪或文希之多隆阿，其号礼堂者别是一人，殆可无疑。杨氏曾与意园共编《八旗文经》，乃混二多为一，且使不识汉字人解《毛诗》名物，未免疏矣。

