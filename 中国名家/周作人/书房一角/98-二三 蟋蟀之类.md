    二三 蟋蟀之类 

   多隆阿著《毛诗多识》卷下，蟋蟀在堂条云：“盖蟋蟀种二，有在野在家之异。其在野者，圆头修股，形似阜螽而小，色黑如漆，翼短，不飞而善跃，多居黍禾田中。其在家者形略同，色微苍而有白花文，暑居室外石砌败垣之中，或居古墙颓壁之下，应秋则鸣，白露乍凉，声彻夜不息，天渐寒则移进堂屋，故此诗曰在堂。寒渐重，又移居灶畔，故蟋蟀名灶马。俗呼曰趋趋，即促织二字音声之转。”

   案所云在家者即普通蟋蟀，通称蛐蛐，在野者乃是油胡卢，吾乡俗名油唧呤，若灶马又是别一种，《本草纲目》云，俗名灶鸡，吾乡称为灶壁鸡，谚云，臧螂灶壁鸡，一对好夫妻，是也。俗又名灶马为驼背臧螂，二者形体并不相近，唯因其均喜居灶边食残粒，故连及之，而灶马拱背甚高，乃呼为驼背，此则与蟋蟀大不相同者也。

   以上三种小虫，乡里小儿无不知之甚审，而学者反不能辨，何欤？中国讲学论文太务严肃，孩童游戏，民间俗说，皆在所不顾，故非独不能眼学，亦并缺耳食，只于发策呫毕中求之，则所知自有限矣。多氏此书所征尚广博，不免此弊，他更可知。

   史香崖《止园笔谈》卷二论阿滥堆，末节有云，“披《尔雅》《禽经》，今不知其物有无，出见其物，又不知其在书中为何。多识于鸟兽草木之名，细已甚，犹难哉。”

