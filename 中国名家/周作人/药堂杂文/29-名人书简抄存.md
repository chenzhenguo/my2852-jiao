    名人书简抄存 

   甲 李越缦家书

   一、与四妹书

   四妹平安如晤，八月五日僧寿到京，一切平安，在此将近一月，与灏斋僧宝朝夕聚处，甚觉相安。僧喜兄弟怡怡，同居一室，彼此交勉，颇肯读书，妹与少奶奶俱可放心也。灏斋以明日赴天津，即令高升随之，到津以后便航海南归，已给盘川二十元，（旁注，由僧寿给发，）赏以银三两，京钱十二千，亦可敷衍矣。妹独立支持门户，甚为辛苦，宜小将养，略略点补，身子最为要紧，切不可过惜钱物。僧寿新妇年少循谨，喜于侍奉，亦甚可喜，妹亦当格外怜爱之也。兹寄上蜜枣一匣，妹可暂为早晚点心，又顶花一朵，小圆花五朵，送僧寿新妇。兄七月廿二日忽然痰厥，一二时不能言语，似近中风，幸调养渐愈，昨赴安徽馆音乐筵席，坠马被跌，尚无伤损，然年老人究不可恃也。外有羔皮磨本缎女袄，连平金挽袖，送小姑太太，为琴姑添奁，圆头扎珠花一朵，边花一对，送二姑太太，为荷姑代针黹，俱交高升带回，望妹分送。琴姑所要包金首饰，俟月底托东浦金庶吾太守带回。余不一一，即问阃安。兄慈顿首，九月二日。白文印曰李慈铭字忢伯。

   二、与僧喜书

   我自入闱，伤风渐愈，两日来惟苦咳嗽，夜间尤甚，至达旦不寐。（旁注，在至公堂东头，与海都统前后居，与褚侍御对屋居，乃乡会试满监临所居之地，一切点名封门多褚侍御偏劳。）闱中一列尚顺，供给每日两顿，四盘四碗，点心两巡，俱尚丰美，我因忌油腻，故自营馔，兰厨子尚能烹饪得法，林儿伏侍亦能小心。昨已考毕，并无公事，惟俟初三日覆试点名后即可出场，是日须令车马一早来接。（旁注，亦不必太早。）今日咯血一口，家中桂圆西洋参可送一团。（旁注，并带现钱二串来，即交去人。）僧喜吾儿知悉。十月廿九日灯下，越卍老人手书。

   乙 潘伯寅与李越缦书

   一

   手教敬悉，费神极矣，容细读再行申谢。尊体已康复，甚念甚念，伏维珍卫。爱伯仁兄大人，弟荫顿首。敬使十千。

   二

   外一册，祈于九月前捉刀一文，彼不甚知文字也。又一册，乞赐题，不拘何时掷还可耳。爱翁仁兄大人，荫顿首。

   三

   承为捉刀，感谢之极。敬呈龙井四瓶，伏乞哂纳。敬上爱翁仁兄大人，荫顿首。

   四

   画二幅乞赐题，（旁注，各题一诗，）家君五月初旬寿辰，以备家燕时张挂也，语祈吉祥字为感，渎神容面谢。敬上爱伯仁兄，荫顿首。

   五

   莲士集印来十部，先送呈。昨临钟读之如箝在口，真闷闷也，兄有所释，尚祈示及。腹疾尚未走谢为歉。爱伯仁兄大人，荫顿首。

   六

   画诗及肴，无以为报，再赠龙井四瓶，今年当不缺矣。此谢，爱伯仁兄，荫顿首。

   家君现服徐君药，并按摩，尚未愈，知念附及。家君不欲服他人药也。十五。

   七

   家君尚未愈，仍服亚陶药，并延人按摩，承念谢谢。敬复爱翁仁兄大人，荫顿首。

   八

   一文数诗，乞为改之，勿改其韵，乃和人诗也，费神之至。爱伯仁兄大人，弟荫顿首。

   挽诗可并韵改之。第一首语语实事也。

   九

   日记及谢山诗奉缴。谢山诗庚申失于淀园，何鄞人不为重刻也。此致爱伯仁兄大人，荫顿首。

   一〇

   日记遵命交若农，霞川词呈缴。大集及小志剞劂之事，一千日中弟当任之。骊歌在即，能无惘惘。明日午前后走谈，不尽。敬上莼客仁兄大人，荫顿首。

   一一

   新词直是井华水上人句，贱子附名以传，幸矣。月杪月初拟续极乐之游，容再布闻。敬上莼客仁兄大人，荫顿首。

   一二

   先祖文集二分奉上，（旁注，匆匆尚未细校，）一赠肯甫兄，又一书一帖奉赠。闻兄有庄珍艺先生遗书，欲借观，归来奉缴如何。此上爱伯仁兄大人，荫顿首。

   一三

   （上缺）刻少分拨清楚再复。林所著《三礼通释》系其业师所著，据为己有，进呈后其业师之子欲揭告，为人劝阻乃止，此敝师陈颂南师之言也。书若要看，容再送。爱伯仁兄大人，弟荫顿首。

   一四

   《逃虚类稿》及分宜贵阳怀宁三相国尺牍奉阅。圆海仅在黄得功军中拜东阁之命一日耳，次日则福王被获矣，其福气最差也。若分宜之福，似尚在元长之上，以为如何。（旁注，不如会之远甚，福自以史卫王为最。）莼客仁兄大人，荫顿首。

   一五

   孙子宜来当恭候，过申刻后则睡矣。丛书无钱未印，《洗冤录》奉去二部。警石书未到，亦未见，不知其故何以刻也。其何以刻何不问之？爱伯仁兄大人，荫顿首。

   一六

   子宜适来，（旁注，十八九日或来见乎，）令人对之惘然，几为陨涕。然念及珊士，尤令人怆悢，莲士之福不已多乎。病惫日甚，草此奉致爱伯尊兄大人，弟荫顿首。

   一七

   贱恙总未愈，仍时作痛，不能多行步，承念并惠彘肩，谢谢。忌口月余，于此味最宜也，感荷感荷。此上爱伯仁兄大人，弟荫顿首。

   一八

   鹅卵彘肩奉赠。日来病作生涯，颓唐益甚，除勉强入直外，人事尽废，已三年矣，如何如何。越缦仁兄大人，荫顿首。方印白文有边，似是无有好处四字。

   一九

   弟因去年陵差未完，于明日请训起行，初一归。归来再述一切，现在收拾行李，匆匆不多赘。越缦仁兄大人会状，荫顿首。大方印，白文曰丹枫草阁。

   赐果狸，谢甚，无人能制之，以移奉袁小午矣，彼有佳庖也，惜弟即行，并不得食耳。

   二〇

   越缦仁兄大人阁下，承惠食珍佳酝，故人雅意，何敢却之，敬领谢谢，并敬呈家君也。清况为之浩叹，同病相怜，可笑，早晚即为兄筹之也。敬谢，即颂年安，弟荫顿首，二十八。

   二一

   刻因惠陵奉安，演龙輴车始归也。来示未复，诗已转呈。家君小愈，尚未十分轻减。菲敬二十四金乞收。（夹行）今年竟无馈岁者，二十八九如稍可为筹，必筹之也。爱翁仁兄，荫顿首。

   二二

   有门人来，薄有所赠，敬以奉贻，聊佐赏花载酒之一局，知不足当一笑也。幸勿掷还。此致爱伯仁兄大人，弟荫顿首。白文印曰丹枫草阁。

   二三

   菲敬十二金奉呈，勿哂其棉薄也。肯夫近通信否，能宽为资助否？清况固无时不在念耳。旧疾频发，兼苦头风，委顿之至。越缦尊兄大人，弟荫顿首。

   二四

   来示具悉。即刻赴天坛，明日子刻将事去矣。新年来尚未得眠，其他可知，秋间决计引疾去矣。越缦仁兄，荫顿首。

   二五

   自正月初二即到署，至今无一日不在署。疑难案件纷至沓来，去年一年结七百七十五案，其如刬尽还生，芜于秋草。兹有奉求之事，能否见允，不胜铭感。敬上爱伯仁兄大人，弟荫顿首。

   二六

   手书具悉。弟并无不见之客，若其过申正则已睡，至每日入直，不能在家候客，（旁注，亦无不入直之日，）当亦共知之也。始归，即复莼客仁兄，弟期荫顿首。白文印曰，云自无心水自闲。

   二七

   手示敬悉。弟前以目疾肿痛乞假，是以来客不能见也。今以沟渠工已销假，（旁注，尚未全愈，是以字迹潦草，）来者在寓则必见，过今明二日，恐当奔走沟渠间，不知何日了也。（旁注，计共百五十五处，且与敬少宗伯同行也。）敬复爱伯仁兄大人，期荫顿首。

   附记：

   去年秋天偶从杭州书店得会稽李氏藏书简三十三纸，整理之乃越缦老人家书两通，潘伯寅书廿七通，据云郑盦字不值钱，故此二十九纸较四纸家书为廉，才及三与四之比耳。夜坐无事，因录出之，潘书无年月，姑以内容略为次第。李书皆系月日，但查《荀学斋日记》十集，自光绪己卯至己丑凡十一年，不见记事，或当在为樊山所没收的数册中耶。家书之一详语气疑是致其夫人者，唯日记中曾有寄二妹或三妹书之语，亦未敢定，姑如文录之。

   潘书大抵寥寥数语，虽只是平常的小简，而即此可以窥见二人交际情形之一斑，不失为有趣味的资料。《越缦堂日记》己卯四月初五日条下云，得伯寅宫保书，其后录有答书，中云，又叹《鲒埼亭诗》甬上无人为之重刻，此与潘书第九所言相合，可以考见时日。又记四月二十九日上谕，以工部尚书潘祖荫为刑部尚书，由是可以推知第二五书当作于庚辰辛巳，而第二七书或是任工尚时所作欤。如能细查日记，必有许多材料，可相印证，惜无此余闲，念之怅怅。又有潘伯寅致吴仲怿书，凡百十余纸，多谈金石，亦颇可喜，当俟有暇再抄录也。

   民国壬午小寒日，药堂记。

