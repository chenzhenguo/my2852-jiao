    李浩然序 

   李浩然题词蝶恋花 并序

   曩读恨水所著小说，讥讽歌台爨演宝黛事。语多隽永，自是心仪其人。今岁君为《新闻报》撰《啼笑因缘》，乃得朝夕展读。冬杪，君南来，欢然把晤，神交十载，始慰辋饥。

   世之谈小说者，或崇尚远西，鄙弃章回体，实则艺有专精，理无偏废。异域之作，芟翦繁芜，含意深渺，警策可称；而缠绵悱恻之长，未尝不在中土，特妄事操觚者众，陈陈相因，斯令人生厌耳。

   若君此作，疏写不过数人，为时不过一岁。哀乐相寻，低徊弥永，任举一人一事，闭目思之，行止笑貌，恍惚若有所见所闻。而映写人生，不事雕饰，自然观感无尽，夫何逊于世界所称名著？今将刊印单行本，独鹤属余为文，因思名作声价，已在人口，何待赘言。爰取书中所纪，隶事分人，成小词四阕。譬诸锦带牙签，聊作装潢之助云尔。

   一往情深深似醉，无限温馨，只自增憔悴。山掩斜阳花傍水，歌词惆怅三姝媚。

   剑影遥天飘复坠，肠断都昙，一曲悲秋泪，双照银釭樽酒对，合欢应带愁滋味。

   （樊家树）

   侠情早被柔丝绾，日日关心，日日萧郎面。不道光阴容易换，为人压尽鸳鸯线。

   脱难荒祠行夜半，季芈为郎，侬却为钟建。缕发遗君君莫恋，隔窗从此天涯远。

   （关秀姑）

   生小娇憨携画鼓，歌籍题名，哪识飘零苦。一霎酸风兼妒雨，是谁羔酒将人误。

   飞罢青蚨痴未悟，白掊无情，断送沾泥絮。罗帐书空呜咽语，惜花人在花无主。

   （沈凤喜）

   商略云衣兼绣幢，斗画长眉，笑语神飞动。一样寒簧双影共，璇闺枉作迷离梦。

   掩泪登车巾袖拥，舞罢傲傲，却馔伊蒲供。别墅重逢寒夜永，画楼终见双栖凤。

   （何丽娜）

