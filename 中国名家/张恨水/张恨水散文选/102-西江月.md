    西江月 

   北京一种土话小说，有一牢不可破之例规，起首必填一阕西江月。而所谓西江月者，平仄既无，韵叶亦非，惟字句长短，与西江月略似而已。尝见有女界钟小说一篇，其起首之西江月曰：北省连年大旱，土匪到处奔波，今年入夏雨偏多，闹的墙歪屋破。棒子面儿涨价，这个年头别活，词儿道罢就开锣，奉请诸位瞧我。读其词一二句，令人忍俊不禁，文词之俚鄙，事在通俗，此犹不足怪。既云北省连年大旱，又曰今年入夏雨偏多，毋乃矛盾过甚。而小说之名为女界钟，则墙歪屋破，以及棒子面涨价，彼此又有何项关联而开宗明义，独大书特书之，是亦可怪之事矣。

   作小说之前，必引一阕西江月等词，似滥觞于今古奇观。而今古奇观中之词本，固极恶劣，仿之者更以此为标准，遂致每下愈况，西江月者徒存其名而无词之一毫意味矣。向来词家对西江月与一剪梅，皆不敢轻填，以免流于浅俗。其实两调皆甚铿锵，不下于临江仙及丑奴儿令。词家以两调甚滥，遂受先入为主之弊，以此调本滥矣。

   由此类推，可知天下许多好事，都为一班人滥用所坏，知者惜之，不知者且以为本来如此，是皆可发一叹也。

