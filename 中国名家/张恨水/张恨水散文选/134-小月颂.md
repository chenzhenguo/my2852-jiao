    小月颂 

   中秋之夕，月由建文峰踱过，茅屋上如敷轻霜薄雪。邻人不招自集，相率立断桥两端，闲观四周山色。溪岸如洗，人影在地，兴感既生。各有所怀。于是苏邻谈此夕南京，鲁邻谈此夕济南，咕五女眷，则谈在北平逛果子市玩兔儿爷。另一人忽作警觉语：月色太好，恐有空中夜袭，群斥其败兴，予觉斥之诚是。不见欧洲战火弥漫时，各国自度其圣诞耶？扶竹枝摇影小立，颇发遐思。即归户伏案，草短文以颂月。

   今夜月之华丽者，小红楼畔，箫鼓船边，金谷园中，紫绡帐外。

   今夜月之幽渺者，杨柳梢头，芭蕉窗外，机杼声边，临风笛里。

   今夜月之清幽者，梧桐院落，野藕池塘，荒寺疏钟，小山丛桂。

   今夜月之浩荡者，洞庭水满，扬子江空，瀚海沙明，边关风静。

   今夜月之凄凉者，浅水孤舟，鸡声茅店，残井颓垣，断桥流水。

   今夜月之惨淡者，一片蒿菜，四围荒冢，秋萤乱飞，狐狸拜影。

   今夜月之可惜者，五父衢头，三家村外，酒肉场中，烟火队里。

   今夜月之无聊者，画堂筵散，曲槛沉香，诗客吟成，绿窗人悄。

