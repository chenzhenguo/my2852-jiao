    二月江南 

   “暮春三月，江南草长，杂花生树，群莺乱飞”，客朔方之南人，每诵此数语，辄觉悠然神往。实则此尤过于华丽，仅“芳草碧色，春水绿波”八字，已画出此日江南春色。闭目静思，置身其间者，殆飘飘欲仙矣。

   尝居江南田园，知泄露春光者，非梅非柳，而为麦苗。灯节之后，东风送暖日光融和，麦自湿土中跃起，猛及五六寸，登高俯瞰，弥望皆绿。又旬日，菜花盛开，黄金匝地，清芬扑人。在夕阳将下时，麦田百亩，清水一湾，其间杂黄花两三畦，新柳四五株，便是春光烂漫，描写不出，而固无假其力于桃李之芳菲也。诗以赞之曰：

   平芜几片菜花黄，风过天空似有香。画得春光神欲活，一湾流水弄斜阳。

