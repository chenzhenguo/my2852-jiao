    觅顾妈 

   赛金花死矣，然其大名，必可不朽。士大夫阶级以其出身妓也，庚子之役，又与瓦德西有堪渲染之罗曼斯，乃不屑齿及。实则魏赵灵飞当年挽救北平无数生民之时，正士大夫鼠窜龟缩之候。以此较彼，吾取赛金花也。赛金花潦倒以死，三尺黄土，了与陶然亭畔。而与二爷形影相依之顾妈，尚在人间，人亦多忘之。不意悲鸿先生多情，尚忆此媪。而青芳先生，亦躬与奔走，以觅斯人。此在打油诗人，诚觉良有足多，诗以颂之。

   关系兴亡不算夸，而今谁忆赛金花？

   美人黄土千秋恨，剩得饥寒一顾妈。

   爱屋及乌事可夸，兴亡一代记莺花，

   大师毕竟多情甚，肯向人间觅顾妈。

   曾向锋头捋虎须，诸公衮衮有谁如？

   二爷老死无人问，贫贱相依只此妪。

   此妪非不解炎凉，只许穷人有热肠，

   不让热肠人冷死，书生究竟异寻常。

