    春联小考 

   春联之制，始于西蜀孟昶，人尽知之。而以第一联为“新年纳余庆，佳节号长春”，则误也。宋史卷四百七十九，西蜀世家，载云：“每岁除，命学士为词，题桃符置寝门左右。”是可见孟昶称帝以来，素有此制。世家又云：“末年学士辛寅逊撰词，昶以其非工，自命笔题云：新年纳余庆，佳节号长春。以其年正月十一日降。太祖命吕余庆，知成都府，而长春乃圣节名。”观此，则所传十字，乃孟氏最后之一联。而非创始之一联。其“纳余庆”三字，确系双关，令人叫绝。唯“号长春”则较牵强耳。按宋史卷二，太祖本纪云：“己未（建隆元年二月），宰相表请以二月十六日为长春节。”是宋之长春节距西蜀投降，尚有一月之遥，何以于正月言之？亡国之君，只图善颂善祷，以求远祸，殆不能以时细较矣（宋史载，天成二年，生赵匡胤于洛阳夹马营，并未言何月。若以上引史文言之，赵自系生于二月十六）。

   桃符与春联原为一事，后则分二，荆楚岁时记言桃符甚详。此书成于晋，习尚来自汉魏。记云：“帖书鸡户上，悬苇索于其上，插桃符于其榜。”玉烛宝典载：符以桃木为之，并于其上书神荼郁垒字样（此为二神名，如伸舒郁律）是则最古之门上所贴春联，只在避疫，并非颂祷读祝福也，后人有以宜春帖为联之本者，亦非是。岁时记云：“立春之日，悉剪为燕，戴之，帖宜春二字”是分明佩戴之物，非门联矣。孟昶好弄文墨，殆以神荼字样过俗，乃改为春词。故宋史云：“题桃符”也。

   今日之门神画，当系由悬苇索变来，挂笺由鸡户变来，春联由题桃符变来，而挂柏枝则魏晋以来根本有之，吾国地大，南北各异其俗。过年之桃符春联万方一致。是可知传来者久矣。

