    六、袁中郎的瓶花(4) 

   【论书与读书】

   少年读书，如隙中窥月；中年读书，如庭中望月；老年读书，如台上玩月。皆以阅历之浅深，为所得之浅深耳。

   能读无字之书，方可发惊人妙句；能会难通之解，方可参最上禅机。

   古今至文，皆血泪所成。

   《水浒传》是一部怒书，《西厢记》是一部悟书，《金瓶梅》是一部哀书。

   文章是案头之山水，山水是地上之文章。

   读书最乐，若读史书，则喜少怒多，究之怒处亦乐处也。

   读经宜冬，其神专也；读史宜夏，其时久也；读诸子宜秋，其致别也；读诸集宜春，其机畅也。

   文人讲武事，大都纸上谈兵；武将论文章，半属道听涂说。

   喜读书者，无之而非书：山水亦书也，棋酒亦书也，花月亦书也。善游山水者，与之而非山水：书史亦山水也，诗酒亦山水也，花月亦山水也。

   昔人欲以十年读书，十年游山，十年检藏。予谓检藏尽可不必十年，只二三载足矣。若读书与游山，虽或相倍蓗，恐亦不足以偿所愿也。必也如黄九烟前辈之所云：“人生必三百岁”而后可乎？

   古人云：“诗必穷而后工。”盖穷则语多感慨，易于见长耳。若富贵中人，既不可忧贫叹贱，所谈者不过风云月露而已，诗安得佳？苟思所变，计惟有出游一法。即以所见之山川风土，物产人情，或当疮痍兵燹之余，或值旱涝灾祲之后，无一不可寓之诗中，藉他人之穷愁，以供我之咏叹，则诗亦不必待穷而后工也。

   【论一般生活】

   “情”之一字，所以维持世界；“才”之一字，所以粉饰乾坤。

   宁为小人之所骂，毋为君子之所鄙；宁为盲主司之所摈弃，毋为诸名宿之所不知。

   人须求可入诗，物须求可入画。

   景有言之极幽，而实萧索者，烟雨也；境有言之极雅，而实难堪者，贫病也；声有言之极韵，而实粗鄙者，卖花声也。

   躬耕吾所不能，学灌园而已矣；樵薪吾所不能，学薙草而已矣。

   一恨书囊易蛀；二恨夏夜有蚊；三恨站台易漏；四恨菊叶多焦；五恨松多大蚁；六恨竹多落叶；七恨桂荷易谢；八恨薜萝藏虺；九恨架花生刺；十恨河豚多毒。

   窗内人于窗纸上作字，吾于窗外观之，极佳。

   当为花中之萱草，毋为鸟中之杜鹃。

   值太平世，生湖山郡，官长廉静，家道优裕，娶妇贤淑，生子聪慧，人生如此，可云全福。

   胸藏丘壑，城市不异山林；兴寄烟霞，阎浮有如蓬岛。

   清宵独坐，邀月言愁；良夜孤眠，呼蛩语恨。

   居城市中，当以画幅当山水，以盆景当苑圃，以书籍当朋友。

   延名师训子弟，入名山习举业，丐名士代捉刀，三者都无是处。

   方外不必戒酒，但须戒俗；红裙不必通文，但须得趣。

   厌催租之败意，亟宜早早完粮；喜老衲之谈禅，难免常常布施。

   万事可忘，难忘者名心一段；千般易淡，未淡者美酒三杯。

   酒可以当茶，茶不可以当酒；诗可以当文，文不可以当诗；曲可以当词，词不可以当曲；月可以当灯，灯不可以当月；笔可以当口；口不可以当笔；婢可以当奴，奴不可以当婢。

   胸中小不平，可以酒消之；世间大不平，非剑不能消也。

   忙人园亭，宜与住宅相连；闲人园亭，不妨与住宅相远。

   有山林隐逸之乐而不知享者：渔樵也，农圃也，缁黄也。有园亭姬妄之乐而不能享、不善享者：富商也，大僚也。

   痛可忍，而痒不可忍；苦可耐，而酸不可耐。

   闲人之砚，固欲其佳，而忙人之砚，尤不可不佳。娱情之妾，固欲其美；而广嗣之妾，亦不可不美。

   鹤令人逸；马令人俊；兰令人幽；松令人古。

   予尝欲建一无遮大会，一祭历代才子，一祭历代佳人。俟遇有真正高僧，即当为之。

   美味以大嚼尽之，奇境以粗游了之，深情以浅语传之，良辰以酒食度之，富贵以骄奢处之，俱失造化本怀。

