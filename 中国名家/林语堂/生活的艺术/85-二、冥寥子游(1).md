    二、冥寥子游(1) 

   【甲、出游之由】

   冥寥子为史，困世法，与人吐匿情之谈，行不典之礼。何谓“匿情之谈”？主宾长揖，寒暄而外，不敢多设一语。平生无斯须之旧，一见握手，动称肺腑，掉臂去之，转盼胡越。面颂盛德，则夷也；不旋踵而背语，跖也。燕坐之间，实辨有口，乃托简重；身有秽行，谬为清言。惧衷言漏实，庄语触忌，则一切置之，而别为浮游不根之谈，甚而假优伶之讴歌以乱之，即耳目口鼻，悉非我有，嗔喜笑骂，总属不真。俗已如此，虽欲力矫之不能。何谓“不典之礼”？宾客酬应，无论尊贵，虽其平交，终曰盘折俛首：何仇于天，而日与之远，何亲于地，而日与之近。贵人才一启口，诺声如雷，一举手而我头已抢地矣。彼此相诣，绝不欲见，而下马投刺，徒终日仆仆。夫往来通情，非举行故事也。先王制体，固如是乎？褒衣束带，缚如槛猿，虱噆肤，痒甚而不可扪。跬步闲行，辄恐踰官守，马上以目注鼻，视不越尺寸，视越尺寸，人即从旁侦之。溺下至不可忍，而无故莫敢驻足。其大者“三尺”在前，清议在后。寒暑撼其外，得失煎其中，岂惟绳墨之失哉！虽有豪杰快士，通脱自喜，不涉此途则已，一涉此途，不得不俛而就其笼络。冥寥子将纵心广意而游于漭瀁之乡矣。

   或曰：“吾闻之，道士处静不枯，处动不喧，居尘出尘，无缚无解；俄而柳生其肘，鸟巢其顶，此亦冥静泬寥之极也。供爨下之役，拾地上之残，此亦卑琐秽贱之极也，而至人皆冥之。子厌仕路之局蹐，而乐奇游之清旷，无乃心为境役乎？”

   冥寥子曰：“得道之人，入水不濡，入火不焦，触实若虚，蹈虚若实。靡入不适，靡境不冥，则其因然。余乃好道，非得道者也。得道者，把柄在我，虚空粉碎。投之嚣喧秽贱，若浊水青莲，淤而不染，故可无择乎所之。余则安能。若柳之从风，风宁则宁，风摇则摇；若沙之在水，水清则清，水浊则浊。余尝终日清静，以晷刻失之，终岁清静，以一日失之。欲听其所之，而在境不乱，不可得也。使天子可以修道，而巢许何以箕颍？使国王可以修道，则释迦何以雪山？使列侯可以修道，则子房何以谢病？使庶官可以修道，则通明何以挂冠？余将广心纵意而游于漭瀁之乡矣。”

   或曰：“愿闻子进。”冥寥子曰：

   “夫进者，所以闻耳目，舒神气，穷九川，览八荒，采真访道，庶几至人。啖云芝，逢石髓，御风骑气，冷然而飘眇，不知其所之，然后归而掩关面壁，了大事矣。余非得道者，宅神以内，养德以澹，游气以虚，敢不力诸，然而未也。宅神以内，忽而驰于外？养德以澹，忽而移于浓！游气以虚，忽而着于意。其中不宁，则稍假外镇之；其心无以自得，则或取境娱之。故余之游迹奇矣。”

   【乙 旅行之法】

   “挟一烟霞之友与俱，各一瓢一衲，百钱自随，不取盈，而欲令百钱常满，以备非常。两人乞食，无问城郭村落、朱门百屋、仙观僧庐。戒所乞，以食不以酒，以蔬不以肉。其乞辞以孙不以哀，畀则去之，其不畀者亦去之，要以苟免饥而已。有疑物色者，晦而自免去；有见凌者，屈体忍之。有不得已，无所从乞，即以所携百钱用其一二，遇便即补足焉，非甚不得已，不用也。

   “行不择所之，居不择所止。其行甚缓，日或十里，或二十里，或三十、四十、五十里而止。不取多，多恐其罢也。行或遇山川之间，青泉白石，水禽山鸟，可爱玩。即不及往，选沙汀盘石之上，或坐而眺焉。邂逅樵人渔父，村氓野老，不通姓氏，不作寒暄，而约略谈田野之趣。移晷乃去，别而不关情也。

   “大寒大暑，必投栖焉而不行，愳寒暑之气侵人也。行必让路，津必让渡。江湖风涛，则止不渡。或半渡而风涛作，则凝神定气，委命达生曰：“苟渡而溺，天也，即恐宁免乎？”如其不免，则游止矣；幸而获免，游如初。遭恶少年于道，或悞触之，少年行其无礼，则孙辞谢之。谢之而不免，则游止矣；幸而获免，游如初。有疾病，则投所止而调焉，其同行者稍为求药，而己则处之泰如。内视反听，无怖死，如是则重病必轻，轻病立愈。如其大运行尽，则游止矣；幸而获免，游如初。踪迹所至，逻者疑焉，而以细人见禽。或以情脱，或以知免。如其不免，则游止矣。幸而获免，游如初。行而托宿石庵茅舍，无论也，托宿而不及，即寺门嵓阿，穷檐之外，大树之下，可以偃息。或山鬼伺之，虎狼窥之，奈何？山鬼无能为苦，虎狼无术以制之，不有命在天乎？以“四大”委之，而神气了不为动。卒填其喙，数也，则游止矣；幸而获免，游如初。”

