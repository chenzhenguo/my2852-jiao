    二、冥寥子游(2) 

   【丙 高山之顶】

   “其游以五岳四渎，洞天福地为主，而以散在九州岛之名山大川佐之，亦止及九州岛所辖，人迹所到而已，其在赤县神州之外，若须弥昆仑，及海上之十洲三岛，身无羽翼，恐不能及也。所遇亦止江湖之士、山泽之臞而已，若扶桑青童，旸谷神王，桐柏、小有、王母、云林诸真，身无仙骨，恐不得觏也。

   “其登五岳也，竦立罡风之上，游览四海之外，万峰如螺，万水如带，万木如荠。星河摩于巾领，白云出于怀袖，鹯鹞举手可拾，日月掠双鬓而过之。即啸语亦不敢纵，非惟惊山灵，殆恐咫尺通乎帝座矣。上界晴灏，万里无纤翳，下方雷雨晦冥而不知，惟闻霹雳声细于儿啼。斯时也，目光眩瞀，魂气跃跃出圹垠，即欲乘长风而去，何之乎？或西日欲匿，东月初吐，烟霞晃射，紫翠倏奕，峰峦远近，乍浓乍淡。又或五夜闻钟声，大殿门不关，虎啸有风飒飒去，披衣起见，则兔魄斜堕，残雪在半岭，烟光溟蒙，前山不甚了了。于斯时，清冷逼人，心意欲绝。又或岳帝端居，群灵来朝，幢节参差，铃管萧萧，殿角云起，幕紴霞绡，恍惚可睹，似近而遥，快哉灵人之音，何彼冷风之断之也？

   “五岳而外，名山复不少矣。若四明、天台、金华、括苍、金庭、天姥、武夷、匡庐、峨眉、终南、中条、五台、太和、罗浮、会稽、茅山、九华、林屋诸洞天福地，称仙灵之窟宅，神明之奥区者，莫可殚数。芒屦竹杖，纵不能遍历，随其力之所能到而遨焉。饮神瀵之水，仙鼠之问名，啖胡麻之饭，餐柏上之露。或绝壁危峰，陡插天表，人不能到，则以索自絙而登。或石梁中断，玉扉忽开，奋而阑入，无恐，谽谺&lt;上部（字）去（子）下部舛之洞，深黑而不见底，仅通一线，仰逗天光，以火自爇而入焉，无恐，以寻高流羽士，肉芝瑶草，及仙人之遗蜕处。

   “游于大川，若洞庭、云梦、瞿塘、巫峡、具区、彭蠡、扬子、钱塘，空阔浩淼，鱼龙神怪之所出没。微风不动，空如镜也；神龙不怒，抱珠卧也。水光接天，明月下照，龙女江妃，试轻绡，蹑文屦，张羽盖，吹洞箫而去，凌波径渡，良久而灭，胡其冷爽也。恶风击之，洪涛隐起，鸱夷贾怒，天吴助之。大地若磨焉，寓县若簸焉，恍乎张龙公挟九子，擘青天而飞去，胡其险壮也！又秀媚靓妆，莫如虎林之西湖。柳杨隔岸，桃花临水，则丽华贵宾之开晓镜也。芰叶吐华，芙蕖濯濯，朝光澄鲜，芳香袭人，则宜主合德之出浴也。天清日朗，风物明媚，朱阁朝临，兰桡夕泛，则杨家妃子之咲也。烟雨如黛，群山黯淡，奇绝变幻，亦大可喜，则吴王、西施之颦也。”

   【丁 回到尘世】

   冥寥子散步西冷六桥，已而深入天竺灵鹫，礼古先生罢而出，访丁野鹤于烟霞石屋之间。入潮音落迦，则冥寥子之家山也，观音大士道场在焉，采莲花而观大海，岂不胜哉！

   意兴既远，汗漫而行，万里足下，耳目偶惬其性。或旬日居之。

   终朝趺坐，以炼三宝。道德五千言，其窍与妙乎；玉清金笥，其忘与觅乎？扶桑玉书，其不问邻乎？阴符二篇，其机在目乎？太上指其观心，古佛操其定慧。因禅定以求参同，则兀如非枯也。

   仙灵之宫，真如之寺，金身妙相，焜耀如月。烛既明矣，香既清矣，羽人衲子，分蒲团而坐，啜茗进果，翻经阅藏。小倦则相与调息入定，久之而起，则月在藤萝，萧籁闲然，沙弥以头触地，童子据药炉而瞑。于斯时，虽有尘心，何由而入也？

   若在旷野，矮墙茆屋，酸风吹扉，淡日照林，牛羊归乎长坂，饥鸟噪于平田，老翁敝衣乱发，而暴短桑之下，老媍以瓦盆贮水而进麦饭。当其情境凄绝，亦萧瑟有致哉。若道人之游，以此为厌薄，则不如无游也。

   若入通都大邑，人烟辐辏，车马填委，冥寥子行歌而观之：若集百货，若屠沽者，若倚门而讴者，若列肆而卜者，若聚讼者，若戏鱼龙角抵者，若樗蒲蹴踘者，冥寥子无不寓目焉。兴到，入酒肆，沽浊醪，焚枯鱼生菜，两人对饮；微酲，长吟采芝之曲，徘徊四顾，意豁如也。惊咤市人，何物道者，披蓝缕萧然，而风韵乃尔乎？众共疑之。盖仙人云，须臾径去不见。

   “高门大第，王公贵人，置酒为高会。金钗盈座，玉盘进醴。堂上乐作，歌声遏云。老隶守门，拄杖在手。道人蓦入乞食焉。双眸炯碧，意度轩轩，而高唱曰：“诸君且勿暄，听道人歌花上露。”

   花上露，

   何盈盈。

   不畏冷风至，

   但畏朝阳生。

   江水既东注，

   天河复西倾；

   铜台化丘陇，

   田父纷来畊。

   三公不如一日醉，

   万金难卖千秋名。

   请君为欢调凤笙！

   ⊙

   花上露，

   醴于酒，

   清晓光如珠，

   如珠惜不久。

   高坟郁累累，

   白杨起风吼；

   狐狸走其前，

   猕猴啼其后。

   流香渠上红粉残，

   祈年宫里苍苔厚。

   请君为欢早回首。

