    二、冥寥子游(3) 

   歌罢，若有一客怒曰：“道者何为？吾辈饮方酣，而渠乃来败人意。亟以胡饼遣之。”道人则受胡饼趋出。一客谓其从者曰：“急追还道者。”前一客曰：“饮方欢，恨渠来溷人，以胡饼逐之善矣，何故追还？”后一客曰：“仆察道者有异，欲令遇而熟视之。”前一客曰：“乞儿也，何异之？彼渠意所需，一残羹冷炙而足。”又一客曰：“味初歌词，小不类乞者。”

   座上若有一红绡歌姬离席曰：“以儿所见，此道者，天上谪神仙也。儿察其眉宇清淑，吐音俊亮，谬为乞儿状，而举止实微露其都雅。歌辞深秀乃金台宫中语，固非人间下里之音，况吐乞儿口哉！神仙好晦迹而游人间，乞追之勿失。”

   最后一客曰：“何关渠事，亦饮酒耳。试今追还道者，固无奇矣。”

   红绡者不服，曰：“儿固与诸公无缘。”

   又若有一青绡者复离席曰：“诸公等以此为赌墅可乎？试令返道者：果有异，则言有异者胜；返之而无奇，则言无奇者胜。”诸公大哄曰：“善。”令从者追之。则化为乌有先生矣。从者返命，前一客曰：“吾固知其不可测也。”红绡者愀然曰：“是甫出门而即乌有耶，惜哉失一异人！”

   冥寥子曳杖逍遥而出郭门。连经十数大城，皆不入。至一处，见峰峦背郭，楼阁玲珑，琳宫梵宇，参差掩映，下临清池。时方春日韶秀，鸟唱嘉树，百卉敷荣。城中士女，新袨妆服，雕车绣鞍，竞出行春。或荫茂树而飞觥，或就芳草而布席，或登朱楼，或欋青雀。或并辔而寻芳，或连袂而蹋歌。冥寥子乐之，为之踟蹰良久。

   俄而有一书生，肤清神爽，翩翩而来，长揖冥寥子曰：“道者亦出行春乎？仆有少酒在前溪小阁樱桃之下，朋侪不乏，而欲邀道者助少趣，能从行否？”

   冥寥子欣然便行，至其处，若见六七书生，皆少年俊雅。先一书生笑谓诸君曰：“吾辈在此行春，无杂客，适见此道者差不俗，今日之尊罍，欲与道者共之，诸君以为何如？”咸应曰：“善。”

   于是以次就座，道者坐末席。酒酣畅洽，谈议横生，臧否人物，扬扢风雅。有称怀春之诗者，有咏禾黍之篇者，有谈廊庙之筹策者，有及山林之远韵者，辨博纷纶，各极其至，道人在座，饮啖而已。先书生虽在剧谭中，顾独数目道人，曰：“道者安得独无言？”道人曰：“公等清言妙理，听之欣赏而不能尽解，又何能出一辞？”

   少迟，诸君尽起行陌上，折花攀柳。时多妖丽，蘼芜芍药，往往目成。而道人独行入山径，良久而出。诸君曰：“道者独行入山何为？”曰：“贫道适以双柑斗酒，往听黄鹂声耳。”一书生曰：“道者安得作许语？差不俗。庸知非黄冠中之都水、贺监耶？”道人深自谦抑。

   诸君复还就坐，一人曰：“今日之游，不可无作。”一人应曰：“良是。”

   有一人则先成一诗曰：

   疏烟醉杨柳，

   微雨沐桃花；

   不畏清尊尽，

   前溪是酒家。

   ◎

   厨冷分山翠，

   楼空入水烟；

   青阳君不醉，

   风雨送残年。

   ◇

   ……道人曰：“诸公诗各佳甚。”一人曰：“道人能尝我辈之诗，必善此技，某等愿闻。”道人起立谦让再三，诸君固请不辍。道人不得已，乃吟曰：

   沿溪踏沙行，

   水绿霞红处；

   仙犬忽惊人，

   吠入桃花去。

   ◇

   诸君大惊起拜曰：“咄咄道者，作天仙之语，我辈固知非常人也。”于是竞问道人姓名，但笑而不答。问者不已，道人曰：“诸公何用知道人名？云水野人，邂逅一笑。即见呼以‘云水野人’可矣。”诸君既心异道人，于是力欲挽入城郭。道人笑曰：“贫道浪游至此，四海为家，诸公谬爱，即追随入城，无所不可。”

   遂相携入城，以次更宿诸君家；自是或登高堂，或入曲房，或文字之饮，或歌舞之场，道人无不往者，城中传闻有一“云水野人”，好事者争相致之，道人悉赴。人与之饮酒，即饮酒 ；与之谈诗文，即谈诗文；挈之出游，即出游，询以姓名，则笑而不答。其谈诗文，剖析今古，规合体裁，颇核；或称先王，间及世务，兼善诙谐，人愈益喜之。

   而尤习于养生家言。偶观歌舞，近靡曼，或调之以察其意，道人欣然，似类有标韵者。至主人灭烛留髡，燕笑媟狎，即正容危坐，人莫能窥。夜尝少卧，借主人一蒲团，结跏趺其上，倦则即其上假寐而已，人以此益异焉。

   居月余，一日忽告去。诸君苦留之，不可得。各出金钱布帛诸物相赠，作诗送行。临别，诸公皆来会，惆怅握手，有泣下者。冥寥子至郭门，第仅足百钱，悉出诸公所赠诸物，散给贫者而去，诸公闻之益叹息，莫测所以。

