    成美学会缘起 

   天之生人，贫富安息，常失于均。均之之法，是在以富济贫，以安救患已耳。然消极的慈善事业，其利益止于个人，不如积极的集资助学。其利益之所及，直接在于个人，间接及于一社会一国家，远且及于世界。矧在今日国家之需才孔亟，社会之造就宜宏。所可憾者，天地生材，美质难得，苟有之矣，使其或以财用不足，遂莫由研究高深学术，致不克蔚为国才。则非第其一个人之不幸，实亦社会国家之大不幸，可惜孰甚焉。

   尝考中外历史，在我邦，则夙有“上品无寒门，下品无世族”之诮；在他邦，则有于凡受大学教育出而任事者，谓其在社会自成为一阶级，几拟于少数之贵族。夫以高等教育之重要，实为一国命脉所关，乃唯富者得以席丰履豫，独占机会。其有敏而好学，家境贫寠者，辄抱向隅之叹。而其结果，则足以减少人才之数，并促生阶级之感。某等怵于斯弊，思所以祛除之。爰有斯会之创，唯冀合群策群力，以共成之。社会前途幸甚，国家前途幸甚。

   （原载1918年2月25日《北京大学日刊》）

