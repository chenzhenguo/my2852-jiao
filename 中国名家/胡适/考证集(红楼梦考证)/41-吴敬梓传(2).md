    吴敬梓传(2) 

   本传附录

   以下四种附录都是从程晋芳的集子里抄出来的。程晋芳字鱼门，是程廷祚（绵庄）的族侄孙。程绵庄即是《儒林外史》的庄绍光，程鱼门大概即是他的侄子庄濯江（名洁）。我本想替《儒林外史》做一篇考证，不幸我病了，不能做文章，只能把这篇旧传来充数。手边恰巧有程鱼门的集子，就叫我的侄儿们抄出这几篇做附录，要使人知道《儒林外史》的考证材料并不十分难寻。程鱼门还有吊冯粹中（即马纯上）的诗，又有吊朱草衣（即牛布衣）的诗，也都可用作材料，但与本传无关，故不抄了。

   一 《吴敬梓传》 程晋芳

   先生姓吴氏，讳敬梓，字敏轩，一字文木，全椒人。世望族，科第仕宦多显者。

   先生生而颖异，读书才过目，辄能背诵。稍长，补学官弟子员。袭父祖业，有二万余金；素不习治生，性复豪上，遇贫即施，偕文士辈往还，倾酒歌呼，穷日夜，不数年而产尽矣。

   安徽巡抚赵公国麟闻其名，招之试，才之，以博学鸿词荐，竟不赴廷试；亦自此不应乡举，而家益以贫。乃移居江城东之大中桥，环堵萧然，拥故书数十册，日夕自娱。穷极，则以书易米。或冬日苦寒，无酒食，邀同好汪京门、樊圣□辈五六人，乘月出城南门，绕城堞行数十里，歌吟啸呼，相与应和，逮明，入水西门，各大笑散去，夜夜如是，谓之“暖足”。

   余族伯祖丽山先生，与有姻连，时周之。方秋，霖潦三四日，族祖告诸子曰：“比日城中米奇贵，不知敏轩作何状。可持米三斗，钱二千，往视之。”至，则不食二日矣。然先生得钱，则饮酒歌呶，未尝为来日计。

   其学尤精，文选诗赋，援笔立成，夙构者莫之为胜。辛酉壬戌间，延至余家，与研诗赋，相赠答，惬意无间。而性不耐久客，不数月，别去。

   生平见才士，汲引如不及。独嫉时文士如仇；其尤工者，则尤嫉之。余恒以为过，然莫之能禁。缘此，所遇益穷。

   与余族祖绵庄为至契。绵庄好治经，先生晚年亦好治经，曰，“此人生立命处也。”

   岁甲戌，与余遇于扬州，知余益贫，执余手以泣曰，“子亦到我地位，此境不易处也，奈何！”

   余返淮，将解缆，先生登船言剔，指新月谓余曰，“与子别后，会不可期。即景悢悢，欲构句相赠，而涩于思，当俟异日耳。”时十月七日也。又七日而先生殁矣。先数日，裒囊中余钱，召友朋酣饮。醉，辄诵樊川“人生只合扬州死”之句，而竟如所言，异哉。

   先是，先生子烺已官内阁中书舍人，其同年王又曾毂原适客扬，告转运使卢公，殓而归其殡于江宁。盖享年五十有四。

   所著有《文木山房集》，《诗说》若干卷；又仿唐人小说为《儒林外史》五十卷，穷极文士情态，争传写之。

   子三人，长即烺也，今官宁武府同知。

   论曰，余生平交友，莫贫于敏轩。抵淮访余，检其槖，笔砚都无，余曰，“此吾辈所倚以生，可暂离耶？”敏轩笑曰，“吾胸中自有笔墨，不烦是也。”其流风余韵，足以掩映一时。窒其躬，传其学，天之于敏轩，倘意别有在，未可以流俗好尚测之也。

   二 《怀人诗》十八首之一

   程晋芳《春帆集》

   寒花无冶姿，贫士无欢颜。嗟嗟吴敏轩，短褐不得完。家世盛华缨，落魄中南迁。偶游淮海间，设帐依空园。飕飕窗纸响，槭槭庭树喧。山鬼忽调笑，野狐来说禅。心惊不得寐，归去澄江边。白门三日雨，灶冷囊无钱。逝将乞食去，亦且赁舂焉。《外史》纪儒林，刻画何工妍！吾为斯人悲，竟以稗说传！

   三 《寄怀严东有》三首之一

   程晋芳《白门春雨集》

   敏轩生近世，而抱六代情：风雅慕建安，斋栗怀昭明。囊无一钱守，腹作干雷鸣。时时坐书牗，发咏惊鹂庚。阿郎虽得官，职此贫更增。近闻典衣尽，灶突无烟青。频蜡雨中屐，晨夕追良朋。孤棹驶烟水，杂花拗芬馨。惟君与独厚，过从欣频仍。酌酒破愁海，觅句镂寒冰。西窗应念我，余话秋灯青。

   四 《哭吴敏轩》

   程晋芳《拜书亭稿》

   三年别意语缠绵，记得维舟水驿前。转眼讵知成永诀，拊膺直欲问苍天。生耽白下残烟景，死恋扬州好墓田。①涂殡匆匆谁料理？可怜犹剩典衣钱！沉醉炉边落拓身，从教吟鬓染霜新。惜君才思愁君老，感我行藏虑我贫。曾拟篇章为社侣，空将鸡黍问陈人。板桥倦柳丝丝在，谁倚春风咏麹尘？②促膝闲窗雨洒灯，重寻欢宴感偏增。艳歌蛱蝶情何远？散录云仙事可征。③身后茅堂余破漏，当年丹篆想飞腾。过江寒浪连天白，忍看灵车指秣陵。

   民国九年十一月（收入吴敬梓著、汪原放标点《儒林外史》，1920年12月亚东图书馆初版）

   ①时客死邗上。前一夕，屡诵禅智山光之句。

   ②君诗有云：“遥思二月秦淮柳，蘸露拖烟委麹尘”，为时所称。

   ③君好为稗说，故及之。

