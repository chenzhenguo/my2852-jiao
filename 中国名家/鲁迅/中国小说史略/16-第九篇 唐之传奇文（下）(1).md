    第九篇 唐之传奇文（下）(1) 

   然传奇诸作者中，有特有关系者二人：其一，所作不多而影响甚大，名亦甚盛者曰元稹；其二，多所著作，影响亦甚大而名不甚彰者曰李公佐。

   元稹字微之，河南河内人，举明经，补校书郎，元和初应制策第一，除左拾遗，历监察御史，坐事贬江陵，又自虢州长史征入，渐迁至中书舍人承旨学士，进工部侍郎同平章事，未几罢相，出为同州刺史，又改越州，兼浙东观察使。太和初，入为尚书左丞检校户部尚书，兼鄂州刺史武昌军节度使，五年七月暴疾，一日而卒于镇，时年五十三（七七九──八三一），两《唐书》皆有传。稹自少与白居易唱和，当时言诗者称元白，号为“元和体”①，然所传小说，止《莺莺传》②（见《广记》四百八十八）一篇。

   《莺莺传》者，即叙崔张故事，亦名《会真记》者也。略谓贞元中，有张生者，性貌温美，非礼不动，年二十三未尝近女色。时生游于蒲，寓普救寺，适有崔氏孀妇将归长安，过蒲，亦寓兹寺，绪其亲则于张为异派之从母。会浑瑊薨，军人因丧大扰蒲人，崔氏甚惧，而生与蒲将之党有善，得将护之，十余日后廉使杜确来治军，军遂戢。崔氏由此甚感张生，因招宴，见其女莺莺，生惑焉，托崔之婢红娘以《春词》二首通意，是夕得彩笺，题其篇曰《明月三五夜》，辞云，“待月西厢下，迎风户半开，隔墙花影动，疑是玉人来。”张喜且骇，已而崔至，则端服严容，责其非礼，竟去，张自失者久之，数夕后，崔又至，将晓而去，终夕无一言。

   ……张生辨色而兴，自疑曰：“岂其梦邪？”及明，睹妆在臂，香在衣，泪光荧荧然犹莹于茵席而已。是后又十余日，杳不复知。张生赋《会真诗》三十韵，未毕而红娘适至，因授之，以贻崔氏。自是复容之，朝隐而出，暮隐而入，同安于曩所谓西厢者几一月矣。张生常诘郑氏之情，则曰：“我不可奈何矣。”因欲就成之。无何，张生将至长安，先以情谕之，崔氏宛然无难词，然而愁怨之容动人矣。将行之夕，不可复见，而张生遂西下。……

   明年，文战不利，张生遂止于京，贻书崔氏以广其意，崔报之，而生发其书于所知，由是为时人传说。杨巨源为赋《崔娘诗》③，元稹亦续生《会真诗》三十韵④，张之友闻者皆耸异，而张志亦绝矣。元稹与张厚，问其说，张曰：

   “大凡天之所命尤物也，不妖其身，必妖于人。使崔氏子遇合富贵，秉娇宠，不为云为雨，则为蛟为螭，吾不知其变化矣。昔殷之辛，周之幽，据万乘之国，其势甚厚，然而一女子败之，溃其众，屠其身，至今为天下僇笑，予之德不足以胜妖孽，是用忍情。”

   越岁余，崔已适人，张亦别娶，适过其所居，请以外兄见，崔终不出；后数日，张生将行，崔则赋诗一章以谢绝之云，“弃置今何道，当时且自亲，还将旧来意，怜取眼前人。”自是遂不复知。时人多许张为善补过者云。

   元稹以张生自寓，述其亲历之境，虽文章尚非上乘，而时有情致，固亦可观，惟篇末文过饰非，遂堕恶趣，而李绅⑤杨巨源辈既各赋诗以张之，稹又早有诗名，后秉节钺，故世人仍多乐道，宋赵德麟已取其事作《商调蝶恋花》⑥十阕（见《侯鲭录》），金则有董解元《弦索西厢》⑦，元则有王实甫《西厢记》⑧，关汉卿《续西厢记》⑨，明则有李日华《南西厢记》⑩，陆采《南西厢记》⑾等，其他曰《竟》曰《翻》曰《后》曰《续》⑿者尤繁，至今尚或称道其事。唐人传奇留遗不少，而后来煊赫如是者，惟此篇及李朝威《柳毅传》而已。

   李公佐字颛蒙，陇西人，尝举进士，元和中为江淮从事，后罢归长安（见所作《谢小娥传》中），会昌初，又为杨府录事，大中二年，坐累削两任官（见《唐书》《宣宗纪》），盖生于代宗时，至宣宗初犹在（约七七〇──八五〇），余事未详；《新唐书》《宗室世系表》有千牛备身公佐，则别一人也。其著作今存四篇，《南柯太守传》（见《广记》四百七十五，题《淳于棼》，今据《唐语林》改正）最有名，传言东平淳于棼家广陵郡东十里，宅南有大槐一株，贞元七年九月因沉醉致疾，二友扶生归家，令卧东庑下，而自秣马濯足以俟之。生就枕，昏然若梦，见二紫衣使称奉王命相邀，出门登车，指古槐穴而去。使者驱车入穴，忽见山川，终入一大城，城楼上有金书题曰“大槐安国”。生既至，拜驸马，复出为南柯太守，守郡三十载，“风化广被，百姓歌谣，建功德碑，立生祠宇”，王甚重之，递迁大位，生五男二女，后将兵与檀萝国战，败绩，公主又薨。生罢郡，而威福日盛，王疑惮之，遂禁生游从，处之私第，已而送归。既醒，则“见家之童仆拥篲于庭，二客濯足于榻，斜日未隐于西垣，余樽尚湛于东牖，梦中倏忽，若度一世矣。”其立意与《枕中记》同，而描摹更为尽致，明汤显祖亦本之作传奇曰《南柯记》。篇末言命仆发穴，以究根源，乃见蚁聚，悉符前梦，则假实证幻，余韵悠然，虽未尽于物情，已非《枕中》之所及矣。

   ……有大穴，根洞然明朗，可容一榻。上有积土壤以为城郭殿台之状，有蚁数斛，隐聚其中。中有小台，其色若丹，二大蚁处之，素翼朱首，长可三寸，左右大蚁数十辅之，诸蚁不敢近，此其王矣：即槐安国都是也。又穷一穴，直上南枝可四丈，宛转方中，亦有土城小楼，群蚁亦处其中：即生所领南柯郡也。……追想前事，感叹于怀，……不欲令二客坏之，遽令掩塞如旧。……复念檀萝征伐之事，又请二客访迹于外，宅东一里有古涸涧，侧有大檀树一株，藤萝拥织，上不见日，旁有小穴，亦有群蚁隐聚其间。檀萝之国，岂非此耶？嗟乎！蚁之灵异犹不可穷，况山藏木伏之大者所变化乎？……

   《谢小娥传》（见《广记》四百九十一）言小娥姓谢，豫章人，八岁丧母，后嫁历阳侠士段居贞。夫妇与父皆习贾，往来江湖间，为盗所杀，小娥亦折足堕水，他船拯起之，流转至上元县，依妙果寺尼以居。初，小娥尝梦父告以仇人为“車中猴，東門草”，又梦夫告以仇人为“禾中走，一日夫”，广求智者，皆不能解，至公佐乃辨之曰：“車中猴，车字去上下各一画，是申字，又申属猴，故曰車中猴；草下有門，門中有東，乃蘭字也。又禾中走是穿田过，亦是申字也；一日夫者，夫上更一画，下有日，是春字也。杀汝父是申蘭，杀汝夫是申春，足可明矣。”小娥乃变男子服为佣保，果遇二贼于浔阳，刺杀之，并闻于官，擒其党，而小娥得免死。解谜获贼，甚乏理致，而当时亦盛传，李复言⒀已演其文入《续玄怪录》，明人则本之作平话⒁。（见《拍案惊奇》十九）

   【注释】

   ①“元和体”：《旧唐书·元稹传》：元稹“与太原白居易友善。工为诗，善状咏风态物色，当时言诗者称元、白焉。自衣冠士子，至闾阎下俚，悉传讽之，号为‘元和体’。”

   ②《莺莺传》：元稹《莺莺传》及下文所述李朝威《柳毅传》，李公佐《谢小娥传》《南柯太守传》《庐江冯媪传》《古岳渎经》，蒋防《霍小玉传》，柳珵《上清传》，薛调《无双传》，皇甫枚《非烟传》，房千里《杨娼传》，杜光庭《虬髯客传》，鲁迅《唐宋传奇集》均曾收入。

   ③杨巨源：字景山，唐蒲州（今山西永济）人，官至国子司业。所撰《崔娘诗》，《全唐诗》卷三三三收入。

   ④《会真诗》三十韵：《全唐诗》卷七九〇收入。

   ⑤李绅（772─846）：字公垂，唐无锡（今属江苏）人，官至守仆射、同平章事。与元稹、白居易交往甚密，撰有《追昔游集》。所撰《莺莺歌》，一题《东飞伯劳西飞燕歌为莺莺作》，见《全唐诗》卷四八三。其诗云：“伯劳飞迟燕飞疾，垂杨绽金花笑日。绿窗娇女字莺莺，金雀娅鬟年十七。黄姑上天阿母在，寂寞霜姿素莲质。门掩重关萧寺中，芳草花时不曾出”。

   ⑥赵德麟（1051─1107）：名令畤，号聊复翁，宋哲宗时人。

   所撰《侯鲭录》，八卷，内容多为琐闻杂事，也有关于文学的论述。卷五对元稹《会真记》考辨颇详，并取其事作《商调蝶恋花词》十阕。序云：“今于暇日，详观其文，略其烦亵，分之为十章。每章之下属之以词，或全摭其文，或止取其意，又别为一曲，载之传前，先叙前篇之义，调曰《商调》，曲名《蝶恋花》。”词末云“乐天曰：‘天长地久有时尽，此恨绵绵无尽期’，岂独在彼者耶！”

   ⑦董解元：约金章宗时人。所撰《弦索西厢》，一名《西厢记诸宫调》。

   ⑧王实甫：元大都（今北京）人。所撰杂剧今知有十四种，现存三种，以《西厢记》最著名。

   ⑨关汉卿：号已斋叟，约生于十三世纪前期，死于元灭南宋之后，元大都（今北京）人。所撰杂剧今知有六十余种，存十八种。有人认为王实甫《西厢记》只四本，第五本为关汉卿续作。此处之《续西厢记》即指《西厢记》第五本。

   ⑩李日华：明吴县（今属江苏）人。所撰《南西厢记》故事梗概与王实甫《西厢记》大致相同。《西厢记》为杂剧，《南西厢记》为传奇。

   ⑾陆采（1497─1537）：原名灼，字子玄，号天池，明长洲（今江苏吴县）人。撰有《南西厢记》等传奇五种。

   ⑿《竟》：即《竟西厢》，实名《锦西厢》，清周恒综撰。

   《翻》，即《翻西厢》，清初研雪子撰。《后》，即《后西厢》，清石庞、薛旦、汤世滢三人各有同名剧作。《续》，即《续西厢》，清查继佐撰。

   ⒀李复言：名谅，唐陇西（今甘肃东南）人，曾任彭城令、苏州刺史等。所撰《续玄怪录》，又名《续幽怪录》，内容多为异闻轶事。其中《妙寂尼》，记谢小娥事。

   ⒁关于明人则本之作平话，指明凌濛初所撰初刻《拍案惊奇》卷十九：《李公佐巧解梦中言，谢小娥智擒船上盗》。

