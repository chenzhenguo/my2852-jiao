    小说(1) 

   齐鬲城（广记引作南城绀珠集作历城）东有蒲台，秦始皇所顿处。时始皇在台下，萦蒲以系马，至今蒲生犹萦，俗谓之“始皇蒲。”（已上亦见广记四百八绀珠集引无末句）始皇作石桥，欲过海观日出处，时有神人能驱石下海，石去不速，神人辄鞭之，皆流血，至今悉赤（绀珠集引作神人鞭之流血石皆赤色）阳城山上石皆起立东倾，如相随状，（已上亦见绀珠集二末作有趋赴之状）至今犹尔。秦皇于海中作石桥，或云：“非人功所建，海神为之竖柱。”始皇感其惠，乃通敬于神，求与相见。神云：“我形丑，约莫图我形，当与帝会。”始皇乃从石桥入海三十里，与神人相见。左右巧者潜以脚画神形，神怒曰：“速去！”即转马，前脚犹立，后脚随崩，仅得登岸。（出三齐要略 原本说郛二十五）

   秦始皇时，长人十二，见于临洮，皆夷服，于是铸铜为十二枚以写之。盖汉十二帝之瑞也。（广记一百三十五）

   荥阳板渚津原上有厄井，父老云：汉高祖曾避项羽于此井也，为双鸠所救。故俗语云：“汉祖避时难，隐身厄井间，双鸠集其上，谁知下有人？”汉朝每正旦辄放双鸠。或起于此。（说郛二十五广记一百三十五）

   汉高祖手敕太子云：“吾遭乱世，当秦禁学问，生不读书，又不自喜，谓读书无所益。洎践阼以来，时方省书，乃使人知之者作之，追思昔所行多不是。”又云：“尧舜不以天下与子，而与他人，此非为不惜天下，但子不中立耳！人有好牛马，尚惜，况天下邪？吾以汝是元子，早有立意，兼群臣咸称，如有汝友四皓，吾所不能致，而为汝来，自为汝大事也。今定汝为嗣。”又云：“吾生不学书，但读书问字而遂知耳，以此故不大工，然亦足自解。今视汝书，犹不如吾，汝可勤学习！每上疏宜自书，勿使吏人也。”又云：“汝见萧曹张陈诸公侯，吾同时人，倍年于汝者，皆拜，并语汝诸弟。”又云：“吾得疾遂困，以如意母子相累，其余诸子皆足自立，哀此儿犹小也。”（出汉书高祖手敕说郛二十五）

   高祖初入咸阳宫，周行府库，金玉珍宝，不可称言。其尤惊异者：有青玉九枝，灯高七尺五寸，下作盘龙，以口衔灯，灯然则鳞皆动，烂炳若列星。而盈室复铸铜人十二枚，坐皆高三尺，列于筵上，琴瑟笙竽，各有所执，皆点缀华彩，俨若生人。筵下有二铜管，上口高数尺，出筵后，其一管空，一管有绳大如指，一人吹管，一人约绳，则琴瑟笙竽等皆作，与真乐不殊。有琴长六尺，安十三弦二十六徽用七宝饰之，铭曰“璠玙之乐。”（绀珠集二引此二句）玉笛长二尺三寸，六孔，吹之则见车马山林，隐嶙相次，吹息则不复见，铭曰：“昭华之管。”有方镜广四尺，高五尺九寸，表里有明，直来照之，影则倒见，以手掩心而照之，则知病之所在，见肠胃五藏，历然无碍，又女子有邪心，则胆张心动。始皇常以照宫人，胆张心动者则杀之。高祖悉封闭以待项羽，羽并将以东，后不知所在。（说郛二十五出西京杂记上）

   文帝自代还，有良马九疋：一名“浮云，”一名“赤电，”一名“绝群”一名“逸骠，”一名“飞燕，”一名“绿螭，”一名“龙子，”一名“麟驹，”一名“绝尘，”号九骏。有求宣，能御马，代王号为王良，俱还代邸。（出西京杂记说郛二十五）

   汉武帝尝微行，造主人家，家有婢国色，帝悦之，仍留宿，夜与主婢卧。有一书生，亦寄宿，善天文，忽见客星将掩帝座甚逼，书生大惊，连呼咄咄，不觉声高；仍入，见一男子持刀将欲入闻书生声急，谓为己故，遂缩走去，客星应时而退。如是者数遍。帝闻其声；异而问之，生具说所见，帝乃悟曰：“此人必婢婿，将欲肆其凶恶于朕。”仍召集门羽林，语主人曰：“朕天子也。”于是禽拏问之，服而诛。后，帝叹曰：“斯盖天启书生于扶祐朕躬。”乃厚赐书生。（出幽冥录说郛二十五）

   武帝时，长安巧手丁缓（案出西京杂记上今本作丁谖）者，为恒满镫，七龙五凤，杂以芙蓉，莲藕之奇。又作卧褥香炉，一名被中香炉，本出房风，其法后绝，至缓始更为之，机环运转四周，而炉体常平，可致之被褥，故以为名。又作九层博山香炉，镂为奇禽怪兽，穷诸灵异，皆能自然转动，又作七轮，扇轮大皆径尺，相连续，一人运之，则满堂皆寒战焉。（说郛二十五）

   孙氏瑞应图云：“神鼎者，文质精也。知吉凶，知存亡，能轻能重，能息能行，不灼自沸，不汲自满，中生五味。王者兴则出，衰则去。”说苑云：“孝武时，汾阴人得宝鼎，献之甘泉宫。群臣毕贺上寿曰：‘陛下得周鼎。’侍中吾丘寿王曰：‘非周鼎。’上召问之，有说则生，无说则死。寿王对曰：‘周德者始于天，授成于文、武，显于周公；德泽上畅于天，下漏于三泉，上天报应，鼎为周出。今汉继周，德泽显行，六合和同，至陛下之身而逾盛，天瑞并至。昔秦始皇亲求鼎于彭城而不得，天昭有德，神宝自至。此天所以遗汉，乃汉鼎、非周鼎也。’上曰：‘善。’”魏文帝典论亦云。墨子曰：“昔夏后启使飞廉折金，以精神于昆吾，使翁乙灼自若之龟。鼎成，四足而方，不灼自烹，不举自灭，不迁自行。”拾遗录云：“周末大乱，九鼎飞入天池。”末世书论云：“入泗水。”声转谬焉。（广记二百二十九）

   汉武帝过李夫人，就取玉簪检头。自此宫人检头，皆用玉簪，玉倍贵焉。（西京杂记上有之无末二句）又以象牙为篦，赐李夫人。（广记二百二十九）

   汉武以杂宝妆床屏帐等，设于桂宫，谓之“四宝宫。”（绀珠集二 海录碎事七引作谓四宝宫也）

   成帝设云帐、云幄、云幕于甘泉宫紫殿，谓之“三云殿。”（出西京杂记上 说郛二十五绀珠集二）

   汉成帝好蹙鞠，群臣以蹙鞠劳体，非尊者所宜。帝曰：“朕好之，可择似而不劳者奏之。”刘向奏弹棋以献，上悦，赐之青羔裘、紫丝履，服以朝觐。（广记二百二十八 广记所引一事出西京杂记上刘向原作家君）或言始于魏文帝时宫中妆奁之戏，帝为之特妙，能用手巾角拂之。有人自言能令试之，以葛巾低头拂之，更妙于帝。（绀珠集二）

   魏武少时，常与袁绍好为游侠。观人新婚。因潜入主人园中，夜叫呼云：“有偷儿至。”庐中人皆出观，帝乃抽刃劫新妇，与绍还出，失道，坠枳棘中，绍不能动，帝复大呼：“偷儿今在此！”绍惶迫，自掷出，俱免。魏武又尝云：人欲危己，己辄心动。因语所亲小人云：“汝怀刃密来，我心必动，便戮汝，汝但勿言，当后相报。”侍者信焉。遂斩之。谋逆者挫气矣。又袁绍年少时，曾夜遣人以剑掷魏武，少下不着，帝揆其后来必高，因帖席卧床上，剑果高。魏武又云：“我眠中不可妄近，近辄斫人，亦不自觉，左右宜慎之！”后乃佯冻，所幸小人窃以被覆之，因便斫杀。自尔莫敢近之。（广记一百九十）

   魏武将见匈奴使，以形陋，不足怀远国，使崔季圭代当之，自捉刀立床头。事毕，令间谍问曰：“魏王何如？”使曰：“魏王雅望非常，然床头捉刀人乃英雄也。”王闻之，驰杀此使。（广记一百六十九）

   晋咸康中，有士人周谓者，死而复生。言天帝召见，引升殿，仰视帝面，方一尺，问左右曰：“是古张天帝邪？”答云：“上古天帝，久已圣去，此近曹明帝也。”（绀珠集二）

   晋明帝为太子时，闻元帝沐，上启云：（续谈助引作晋明帝启元帝）“臣绍言：伏蒙吉日沐头，老寿多宜，谨拜贺表。”答云：“春正月沐头，至今大垢臭，故力沐耳！得启知汝孝爱，当如今言，父子享群长生也。”又启云：（绀珠集引无臣绍言至此）沐伏久劳极，不审尊体何如？”答云：“去垢甚佳，劳不极（绀珠集引作身不劳）也。”（出晋敕 续谈助四注云此卷并秦汉晋宋诸帝绀珠集二）

   凌云台上，楼观极盛。初造时，先秤众材，俾轻重相称，乃结构；故虽高而随风动摇终不坏。明帝登而惧其倾侧，命以大木扶之。未几颓坏。（绀珠集二）

   晋成帝时，庾后临朝，南顿王宗为禁旅官，典管籥。诸庾数密表疏宗，宗骂言云：“是汝家门合邪？”诸庾甚忿之，托党苏峻诛之。后帝问左右：“见宗室有白头老翁何在？”答：“同苏峻已诛。”帝闻之流涕。后颇知其事。每见诸庾道枉死。帝尝在后前，乃曰：“阿舅何谓云人作贼，辄杀之？人忽言阿舅作贼，当复云何？”庾后以牙尺打帝头，（纪闻引有头字）云：“儿何以作尔形语？”帝无言，唯大张目，熟视诸庾，诸庾甚惧。（出杂语 续谈助四困学纪闻十三）

   宣帝（案疑是宣武之误）问真长：“会王如何？”刘惔答：“欲造微。”桓曰：“何如卿？”曰：“殆无异。”桓温乃喟然曰：“时无许郭，人人自以为稷契。”（出杂记续谈助四）

   简文在殿上行，右军与孙兴公在后，右军指谓孙曰：“此是啖名客。”简文闻之，顾曰：“天下自有利齿儿。”后王光群作会稽，谢车骑出曲阿视之，孝伯时罢秘书丞，在坐，因视孝伯曰：“王丞齿似不钝。”王曰：“不钝颇有验。”

   简文集诸谈士，以致后客前客，夜坐每设白粥，唯然灯，灯暗，辄更益炷。（出世说续谈助四）

   佛经以为祛治神明，则圣可致。简文云：“不知便可登峰造极不？然陶冶之功，故不可经。”（出郭子续谈助四）

   简文帝为抚军，所坐床上尘，不令左右拂，见鼠行之迹为佳。参军见鼠白日行，以手板打杀之，意不悦。门下起弹，辞曰：“鼠被害，尚不能忘怀，今复以鼠损人，无乃不可乎？”（出语林续谈助四）

   晋孝武帝即位时，年十三四，（续谈助引作晋孝武年十三四时）冬天昼日不着复衣，但着单绢裙衫五六重，夜则累茵褥。谢公云：“体宜有常，陛下昼过冷，夜过热，非摄养之术。”帝曰：“夜静故也”（二字御览引有）谢公叹曰：“上理不减先帝”（出世说 续谈助四御览二十七）

   孝武未尝见驴，谢太傅问曰：“陛下想其形，当何所似？”孝武掩口笑云：“正当似猪。”（出世说续谈助四）

   武帝尝于殿北窗下清暑，忽见一人，着白帢黄练单衣，举身沾湿，自称是华林园中池水神，名“淋涔君，”语帝：“若能见待，必当相佑。”帝时饮已醉，便取常佩刀掷之，刃空过无碍。神忿曰：“已不能佳士见接，乃至于此，当知之。”居少时而帝暴崩。（出幽明录续谈助四）

   宋国初建，参军高纂启云：“欲量作东西堂床六尺五寸，并用银度钉，未敢专辄。”宋武手答云：“床不须局脚，直脚自足，钉不烦银渡，铁钉而已。”（出宋武手敕 续谈助四）

