    小说(3) 

   汉武游上林，见一好树，问东方朔，朔曰：“名善哉。”帝阴使人落其树后。数岁复问朔，朔曰。“名为瞿所。”帝曰：“朔欺久矣，名与前不同何也？”朔曰：“夫大为马、小为驹，长为鸡、小为雏，大为牛、小为犊，人生为儿、长为老；且昔为‘善哉’今为‘瞿所，’长少死生，万物败成，岂有定哉？”帝乃大笑。（广记一百七十三）

   武帝幸甘泉宫，驰道中，有虫赤色，头目牙齿耳鼻尽具，观者莫识。帝乃使朔视之，还对曰：“此‘怪哉’也。（海录碎事二十二节引作朔对曰此虫名为怪虫）昔秦时拘系无辜，众庶愁怨，咸仰首叹曰：‘怪哉怪哉！’盖感动上天愤所生也，故名‘怪哉。’此地必秦之狱处。”即按地图，果秦故狱。（广记引作信如其言）又问：“何以去虫？”朔曰：“凡忧者得酒而解，以酒灌之当消。”于是使人取虫置酒中，须臾果糜散矣。（出朔传 说郛二十五广记一百七十三）

   杨雄谓：长卿赋不似人间来，叹服不已。其友盛览问：“赋何如其佳？”雄曰：“合纂组以成文，列锦绣以成质。”雄遂箸合组之歌，列锦之赋。（绀珠集二）

   杨雄梦吐白凤皇集于玄上。（绀珠集二）

   俞益期豫章人，与韩康伯道至交州，闻马援故事云：“交州在合浦徐闻县西南穷日南寿灵县界。传云：‘伏波开道，篙工凿石，犹有故迹。’又云：‘此道废久壅塞，戴桓沟之，乃得伏波时故船。昔立两铜柱于林邑岸，岸北有遗兵十余家，居寿灵之南，悉姓马，自相婚姻今二百户，以其流寓，号曰马流。言语犹与中华同。’”（出俞益期笺 续谈助四注云此卷并后汉人物）

   袁安父亡，母使安以鸡酒诣卜工问葬地。道边遇三书生，安以鸡酒礼之，毕告安地曰：“当四世为贵公。”别行数步，顾视皆不见。因葬其地，后果位至司徒，子孙昌盛，四世三公焉。（出幽明录续谈助四）

   袁安为阴平长，有惠化。县先有雹渊，冬夏未尝消释，岁中辄出，飞布十数里，大为民害。安乃推诚洁斋，引愆贬己，至诚感神，雹遂为之沈沦，伏而不起，乃无苦雨凄风焉。（广记一百六十一）

   崔骃有文才，其县令往造之。骃子瑗年九岁，书门曰：“人虽干木，君非文侯，何为光光，入我里闾？”令见之，问骃，骃曰：“必瑗所书。”召瑗，将诘所书，乃曰：“君使臣以礼，臣事君以忠。”（出世说 续谈助四）

   胡广以恶月生，父母恶之，藏之胡卢，弃之河流岸侧。居人收养之。及长，有盛名，父母欲取之。广以为背所生，则害义，背所养，则忘恩，两无所归。以其托胡卢而生也，乃姓胡。（海录碎事七引两背字下皆有其字 以其二字无胡下有名广 绀珠集二）

   马融历二县两郡，政务无为，事从其约。在武都七年，在南郡四年，未尝按论刑杀一人。性好音乐，善鼓琴吹笛，笛声一发，感得蜻蛚出吟，有如相和。（善鼓琴以下亦见宋吴聿观林诗话引 笛声作之声 脱感字及如字 蛚作□ 出融别传 续谈助四广记二百二）

   郭林宗来游京师，当还乡里，送车千许乘，李膺亦在焉。众人皆诣大槐客舍而别，独膺与林宗共载乘薄笨车上。大槐阪观者数千人，引领望之，眇若松乔之在霄汉。（出膺家传 广记一百六十四续谈助四）

   李元礼谡谡如劲松下风。膺居阳城时，门生在门下者恒有四五百人。膺每作一文出手，门下共争之，不得堕地。陈仲弓初令大儿元方来见，膺与言语讫，遣厨中食。元方喜，以为合意，当得复见焉。（广记一百六十四）

   膺同县聂季宝小家子不敢见膺，（已上亦见龚颐正续释常谈引首膺上有李字）杜周甫知季宝不能定名，以语膺，呼见坐置砌下牛衣上，一与言，即决曰：“此人当作国士。”卒如其言。（广记一百六十四）

   膺为侍御史，青州凡六郡，唯陈仲举为乐安视事，其余皆病，七十县并弃官而去。其威风如此。（广记一百六十四）

   陈仲举雅重徐孺子，为豫章大守，至便欲先诣之。主簿曰：“群情欲令府君先入拜。”陈曰：“武王轼商容之闾，席不暇暖，吾之礼贤，有何不可？”（广记一百六十四）

   徐樨亡。海内群英，论其清风高致，乃比夷齐，或参许由。夏侯豫章追美名德，立亭于樨墓首，号曰思贤亭。（出稚别传续谈助四）

   何颙妙有知人之鉴。初，同郡张仲景总角造颙，颙谓曰：“君用思精密，而韵不能高，将为良医矣。”仲景后果有奇术。（已上亦见续谈助四注云出异苑）王仲宣年十七时，过仲景，仲景谓之曰：“君体有病，宜服五石汤；若不治，年及三十，当眉落。”仲宣以其赊远，不治。后至三十，果觉眉落，其精如此。世咸叹颙之知人。（广记二百十八）

   李膺尝以疾不迎宾客二十日乃一通客，唯陈仲弓来，辄乘轝出门迎之。（出李膺家录 续谈助四）

   汉末陈太邱实与友人期行，过期不至，太邱舍去。去后乃至，其子元方年七岁，在门外戏，客问元方：“尊君在否？”答曰：“待君不至已去。”友人便怒曰：“非人！与人期行，相委而去！”元方曰：“君与家君期日中时，过申不来，则是无信，对子骂父，则是无礼。”友人惭，下车引之，元方遂入门不顾。（广记一百七十四）有客诣陈太丘谈论甚久，太丘乃令元方季方炊饭，以延客。二子委甑，窃听客语，饭落成糜，而进。客去，太丘将责之，具言其故，且诵客语无遗。太丘曰：“但麋自可，何必饭邪？”（绀珠集二）

   张衡亡月，蔡邕母始怀孕。（续谈助作方妊）此二人才貌甚相类，时人云：“邕是衡之后身也。”（已上亦见续谈助四注云出世说）初，司徒王允数与邕会议，允词常屈，由是衔邕。及允诛董卓，并收邕，众人争之，不能得。太尉马日磾谓允曰：“伯喈忠直，素有孝行，且旷世逸才，多识汉事，当定十志；今子杀之，海内失望矣。”允曰：“无蔡邕独当无十志何损？”遂杀之。（广记一百六十四）

   汉王瑗遇鬼物，言蔡邕作仙人，飞去飞来，甚快乐也。（绀珠集二）

   郑玄在徐州，孔文举时为北海相，欲其返郡，敦请恳恻，使人继踵。又教曰：“郑公久游南夏，今艰难稍平，傥有归来之思？无寓人于室，毁伤其藩垣林木，必缮治墙宇，以俟还。”及归，融告僚属：昔周人尊师，谓之“尚父，”今可咸曰“郑君，”不得称名也。袁绍一见玄叹曰：“吾本谓郑君东州名儒，今乃是天下长者。夫以布衣雄世，斯岂徒然哉！”（海录碎事七引云袁绍称郑玄以布衣雄世）及去，绍饯之城东，必欲玄醉。会者三百人，皆使离席行觞，自旦及莫，计玄可饮三百余杯，而温克之容，终日无怠。（广记一百六十四）

   郑玄葬城东，后墓坏，改迁厉阜。县令车子义为玄起墓亭，名曰“昭仁亭。”（出玄别传续谈助四）

   荀巨伯远看友人疾，值胡贼攻郡，友人语伯曰：“吾且死矣，子可去。”伯曰：“远来视子，今有难而舍之去，岂伯行邪？”贼既至，谓伯曰：“大军至此，一郡俱空，汝何人，独止邪？”伯曰：“有友人疾，不忍委之，宁以己身代友人之命。”贼闻其言异之，乃相谓曰：“我辈无义之人，而入有义之国。”乃偃羞而退，一郡获全。（广记二百三十五）

   谢子微见许子政虔及弟绍曰：“平舆之渊，有双龙出矣。”（出世说 续谈助四注云此一卷后汉人物也）

   汝南中正周裴表称许劭：高节遗风，与郭林宗李元礼卢子干陈仲弓齐名，劭特有知人之鉴。自汉中叶以来，其状人取士，援引扶持，进导招致，则有郭林宗，若其看形色、目童龀、断冤滞，擿虚名，诚未有如劭之懿也。尝以简别清浊为务，有一士失其所，便谓投之潢污；虽负薪抱关之类，吐一善言，未曾不有寻究欣然。兄子政掌（？）抵掌击节，自以为不及远矣。劭幼时谢子微便云：“此贤当持汝南管籥。”樊子昭之子，年十五六，为县小吏，劭一见便云：“汝南第三士也，此可保之。”后果有令名。（出劭别传续谈助四）

   蔡邕刻曹娥碑傍曰：“黄绢幼妇，外孙齑臼。”魏武见而不能晓，以问群僚，莫有知者。有妇人，浣于江渚，曰：“第四车中人解。”即祢正平也。衡便以离合意解绝妙好辞。（出异苑 说郛二十五）

   祢正平年少与孔文举作尔汝交。时衡年未满二十，而融已五十余矣。（出衡别传 续谈助四绀珠集二引作祢正平年未及冠而孔文举已逾五十相与为尔汝交）

