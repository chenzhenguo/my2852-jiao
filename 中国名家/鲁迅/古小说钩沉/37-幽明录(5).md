    幽明录(5) 

   巴丘县有巫师舒礼，晋永昌元年病死，土地神将送诣太山。俗人谓巫师为道人，路过冥司（二字广记引有）福舍前，土地神问吏：“此是何等舍？”吏曰“道人舍。”土地神曰：“是人亦道人，便以相付。”礼入门，见数千间瓦屋，皆悬竹帘，自然（御览引作坐无广记作置）床榻，男女异处，有诵经者，呗偈者，自然饮食者，快乐不可言。礼文书名已到太山门，而身不至，推问土地神，神云：“道见数千间瓦屋，即问吏，言是道人，即以付之。”于是遣神更录取，礼观未遍，见有一人，八手四眼，提金杵，逐欲撞之，便怖走还出门，神已在门迎，捉送太山。太山府君问礼：“卿在世间，皆何所为？”礼曰：“事三万六千神，为人解除祠祀，或杀牛犊猪羊鸡鸭。”府君曰：“汝佞神杀生，其（五字依广记引补）罪应上热熬。”使吏牵着熬所，见一物，牛头人身，捉铁叉，叉礼着熬上（广记引作投铁床上）宛转，身体焦烂，求死不得。已经一宿二日，备极冤楚。（广记引有此句）府君问主者：“礼寿命应尽？为顿夺其命？”校群籍，余算八年。府君曰：“录来。”牛首人复以铁叉叉着熬边。府君曰：“今遣卿归，终毕余算；勿复杀生淫祀。”礼忽还活，遂不复作巫师。（珠林六十二御览三百七十五广记二百八十三）

   晋太宁元年，余杭人姓王失其名，往上舍，过庙乞福，既去，（疑有脱误）已行五六里，懒复更反取，一白衣人持履后至，云：“官使还君。”化为鹄，飞入田中。（御览六百九十七）

   晋太兴二年，吴氏华隆好猎，养一快犬，名曰的尾，常将自随。隆后至江边伐荻，犬暂出渚次，隆为大蛇所围绕周身，犬还，便咋蛇，蛇死。隆僵仆无所知，犬彷彿涕泣，（广记引作彷徨嗥吠）走还船，复反草中。其伴（广记引作家人）怪其所以，随往，见隆闷绝委地，（二字广记引有）将归家。二日，犬为不食，隆复苏乃始进饭。隆愈爱惜，同于亲戚。后忽失之，二年寻求，见在显山。（御览九百五广记四百三十七）

   晋咸和初，徐精远行，梦与妻寝，有身。明年归，妻果产，后如其言矣。（广记二百七十六）

   牵腾以咸和三年为沛郡太守，出行不节，梦乌衣人告云：“何数出不辍？唯当断马足。”腾后出行马足自断。腾行近郭外，忽然而闇，有一人，长丈余，玄冠白衣，遥叱将车人使避之。俄而长人至，以马鞭击御者，即倒。既明，从人视车空，觅腾所在，行六七十步，见在榛莽中，隐几而坐，云了不自知。腾后五十日被诛。（广记三百二十一）

   晋咸康中，豫州刺史毛宝戍邾城。有一军人于武昌市买得一白龟，长四五寸，置瓮中养之，渐大，放江中。后邾城遭石氏败，赴江者莫不沈溺。所养人被甲入水中，觉如堕一石上，须臾视之，乃是先放白龟。既得至岸，回顾而去。（广记一百十八）

   庾崇者，建元中于江州溺死，尔日即还家；见形一如平生，多在妻乐氏室中。妻初恐惧，每呼诸从女作伴。于是作伴渐疏，时或暂来，辄恚骂云：“贪与生者接耳！反致疑恶，岂副我归意邪？”从女在内纺绩，忽见纺绩之具在空中，有物拨乱，或投之于地，从女怖惧皆去。鬼即常见。有一男，才三岁，就母求食，母曰：“无钱，食那可得？”鬼乃凄怆抚其儿头曰：“我不幸早世，令汝穷乏，愧汝念汝，情何极也？”忽见将二百钱置妻前，云可为儿买食。如此经年，妻转贫苦不立。鬼云：“卿既守节，而贫苦若此，直当相迎耳！”未几，妻得疾亡，鬼乃寂然。（广记三百二十三）

   石勒问佛图澄：“刘曜可擒，兆可见不？”澄令童子斋七日，取麻油掌中研之，燎旃檀而祝。有顷，举手向童子，掌内晃然有异。澄问：“有所见不？”曰：“唯见一军人，长大白皙，有异望，以朱缚其肘。”澄曰：“此即曜也。”其年，果生擒曜。（御览三百七十）

   石虎时，太武殿图贤人之像，头忽悉缩入肩中。（御览八百八十五）

   新城县民陈绪家，晋永和中，旦闻扣门自通云陈都尉；便有车马声，不见形，迳进，呼主人共语曰“我应来此，当权住君家，相为致福。”令绪施设床帐于斋中。或人诣之，斋持酒礼求愿，所言皆验。每进酒食，令人跪拜授闱里，不得开视。复有一身，疑是狐狸之类，因跪急把取，此物却还床后，大怒曰：“何敢嫌试都尉？”此人心痛欲死，主人为扣头谢，良久意解。自后众不敢犯，而绪举家无恙，每事益利，此外无多损益也。（广记二百九十四）

   晋升平元年，剡县陈素家富，娶妇十年，无儿，夫欲娶妾，妇祷祠神明，忽然有身。邻家小人妇亦同有，因货邻妇云：“我生若男，天愿也；若是女，汝是男者，当交易之。”便共将许，邻人生男，此妇后三日生女，便交取之。素忻喜，养至十三，当祠祀，家有老婢。素见鬼，云见府君先入，来至门首，便住；但见一群小人来座所，食啖此祭。父甚疑怪，便迎见鬼人至，祠时转令看，言语皆同。素便入问妇，妇惧，具说言此事。还男本家，唤女归。（广记三百十九）

   晋升平末，故章县老公有一女，居深山，余杭武广求为妇，不许。公后病死，女上县买棺，行半道，逢广。女具道情事。女因曰：“穷逼，君若能往家守父尸，须吾还者，便为君妻。”广许之。女曰：“我栏中有猪，可为杀以饴作儿，”广至女家，但闻屋中有抃掌欣舞之声。广披离，见众鬼在堂，共捧弄公尸。广把杖大呼入门，群鬼尽走。广守尸，取猪杀。至夜，见尸边有老鬼，伸手乞肉，广因捉其臂，鬼不得得去，持之愈坚。但闻户外有诸鬼共呼云：“老奴贪食至此，甚快。”广语老鬼：“杀公者必是汝，可速还精神，我当放汝；汝若不还者，终不置也。”老鬼曰：“我儿等杀公。”比即唤鬼子：“可还之，”公渐活，因放老鬼。女载棺至，相见惊悲，因取女为妇。（广记三百七十三）

   苻坚时，有射师经嵩山，望见松柏上有一双白鸟似鹄而大；至树下又见一蛇，长五丈许，上树取鸟；未至鸟一丈，鸟便欲飞，蛇张口翕（一引作饮）之，鸟不得去。缤纷一食顷，鸟转欲困，射师彀（一作引）弩射三矢，蛇陨而鸟得扬。去树百余步，山边整理毛羽。须臾，云晦雷发，惊耳骇目，射师慑不得旋踵。见向鸟徘徊其上，毛落纷纷，似如相援。如此数阵，雷息电灭，射师得免，鸟亦高飞。（御览四百七十九又九百十四）

   晋司空桓豁在荆州，有司空翦五月五日鸲鹆舌，教令学诸遂无所不名，与人相问。（四字类聚引有）顾参军善弹琵琶，鸲鹆每立听移时；（已上亦见六帖四十五类聚四十四御览五百八十三）又善能效人语笑声。司空大会吏佐，令悉效四坐语，无不绝似；有生（广记引作参佐）齆鼻，语难学，学之不似，因内头于瓮中以效焉，（已上御览七百四十亦引）遂与齆者语声不异。主典人于鸲鹆前盗物，参军如厕，鸲鹆伺无人，密白主典人盗某物，将军衔之而未发。后盗牛肉，鸲鹆复白，参军曰：“汝云盗肉，应有验。”鸲鹆曰：“以新荷裹着屏风后。”检之，果获，痛加治，而盗者患之，以热汤灌杀。参军为之悲伤累日，遂请杀此人，以报其怨。司空教曰：“原杀鸲鹆之痛，诚合治杀，不可以禽鸟故，极之于法。”令止五岁刑也。（御览九百二十三广记四百六十二北户录注一）

   桓冲镇江陵，正会夕当烹牛，牛忽熟视帐下都督甚久，目中泣下。都督祝之曰：“汝若能向我跪者，当启活也。”牛应声而拜，众甚异之。都督复谓曰：“汝若须活，遍拜众人者真往。”牛涕殒如雨，遂拜不止。值冲醉，不得启，遂杀牛；冲醉止，得启，冲闻之叹息，都督痛加鞭罚。（御览九百）

   晋桓豹奴为江州时，有甘录事者，家在临川郡治下，儿年十三，遇病死，埋着家东群冢之间。旬日，忽闻东路有打鼓倡乐声。可百许人，径到甘家，问：“录事在否！故来相诣，贤子亦在此。”止闻人声，亦不见其形也。乃出数瓮酒与之，俄顷失去，两瓮皆空。始闻有鼓声，临川太守谓是人戏，必来诣己，既而寂尔不到，甘说之，大惊。（广记三百十九）

   王辅嗣注易，辄笑郑玄为儒，云老奴甚无意！于时夜分，忽然闻门外合有着屐声。须臾进，自云郑玄，责之曰：“君年少，何以轻穿文凿句，而妄讥诮老子邪？”极有忿色，言竟便退。辅心生畏恶，经少时，遇厉疾卒。（类聚七十九御览八百八十三广记三百十七续谈助四）

