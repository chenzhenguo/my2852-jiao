    幽明录(7) 

   北府索卢贞者，本中郎荀羡之吏也，以晋太元五年六月中病亡，经一宿而苏。云见羡之子粹，惊喜曰：“君算未尽，然官须得三将，故不得便尔相放；君若知有干捷如君者，当以相代。”卢贞即举龚颖，粹曰：“颍堪事否？”卢贞曰：“颖不复下已。”粹初令卢贞疏其名，缘书非鬼用，粹乃索笔自书之。卢贞遂得出。忽见一曾邻居者，死亡七八年矣，为太山门主，谓卢贞曰：“索都督独得归邪？”因嘱卢贞曰：“卿归，为谢我妇，我未死时，埋万五千钱于宅中大床下，我乃本欲与女市钏，不意奄终不得言于女妻也。”卢贞许之。及苏，遂使人报其妻，已卖宅移居武进矣；固往语之，仍告买宅主，令掘之，果得钱如其数焉。即遣其妻与女市钏。寻而龚颖亦亡，时果共奇其事。（广记三百八十三）

   琅邪人姓王忘名，居钱塘，妻朱氏，以太元九年病亡，有二孤儿。王复以其年四月暴死，三日而心下犹暖，经七日方苏。说：初死时，有二十余人皆乌衣见录，录去，到朱门白壁，状如宫殿，吏朱衣紫带，玄冠介帻，或所被着悉珠玉相连结，非世中仪服；复前见一人长大，所着衣状如云气。王向叩头，自说：“妇已亡，余孤儿，尚小，无奈何？”便流涕，此人为之动容，云：“汝命自应来，以汝孤儿。特与三年之期。王又曰：“三年不足活儿。”左右有一人语云：“俗尸何痴？此间三年，世中是三十年。”因便送出。又三十年，王果卒。（御览八百八十七广记三百七十三）

   晋太元十年，阮瑜之居在始兴佛图前，少孤贫不立，哭泣无时。忽见一鬼书搏着前云：“父死归玄冥，何为久哭泣？即后三年中，君家可得立。仆当寄君家，不使有损失，勿畏我为凶，要为君作吉。”后鬼恒在家，家须用者，鬼与之。二三年君小差，为鬼作食，共谈笑语议。阮问姓，答云：“姓李名留之，是君姊夫耳。”阮问：“君那得来？”鬼云：“仆受罪已毕，今蹔生鬼道，权寄君家，后四五年当去。”曰：“复何处去？”答云：“当生世间。”至期，果别而去。（广记三百二十）

   晋太元中，瓦官寺佛图前淳于矜，年少洁白，送客至石头城南，逢一女子，美姿容，矜悦之，因访问；二情既和，将入城北角，共尽欣好，便各分别。期更克集，便欲结为伉俪。女曰：“得婿如君，死何恨？我兄弟多，父母并在当问我父母。”矜便令女婢问其父母，父母亦悬许之。女因敕婢取银百斤，绢百匹，助矜成婚。经久，养两儿，当作秘书监；明果驺卒来召，车马导从前后部鼓吹。经少日，有猎者过觅矜，将数十狗，径突入，匓妇及儿，并成狸；绢帛金银并是草及死人骨蛇魅等。（珠林三十一）

   晋太元中，高衡为魏郡太守，戍石头。其孙雅之在厩中，云有神来降，自称白头公，拄杖光耀照屋；与雅之轻举宵行，暮至京口，晨已来还。后雅之父子为桓玄所灭。（广记二百九十四）

   大元中，临海有李巫，不知所由来，能卜相作水符，治病多愈，亦礼佛读经。语人云：“明年天下当大疫，此境尤剧，又二纪之后，此邦之西北大郡，僵尸横路。”时汝南周叔道罢临海令，权停家，巫云：“周令今去宜南行，必当暴死，”便指北山曰：“后二十日，此应有异事彰也。”余十日余，大石夜颓落百丈，砰磕若雷。庾楷为临海太守，过诣周，设馔作伎至夜，庾还航中，天晓庾自披屏风，呼：“叔道何痴不起？”左右怃看，气绝久矣。到明年，县内病死者数千人。（御览七百三十五）

   泰元中，有一师从远来，莫知所出，云：“人命应终有生，乐代死者，则死者可生；若逼人求代，亦复不过少时。”人闻此，咸怪其虚诞。王子猷子敬兄弟特相和睦，子敬疾，属纩，子猷谓之曰：“吾才不如弟，位亦通塞，请以余年代弟。”师曰：“夫生代死者，以己年限有余，得以足亡者耳！今贤弟命既应终，君侯算亦当尽，复何所代？”子猷先有背疾，子敬疾笃，恒禁来往，闻亡，便抚心悲惋，都不得一声，背即溃裂。（已上七句亦见御览三百七十一引）推师之言，信而有实。（世说伤逝篇注）

   王允祖安国张显等，以太元中乘船，见仙人赐糖饴三饼，大如比轮钱，厚二分。（御览八百五十二）

   大元中，北地人陈良，与沛国刘舒友善，又与同邻李焉共为商贾。曾获厚利，共致酒相庆，焉遂害良，以韦裹之，弃之荒草经十许日，良复生归家。说：死时，见一人着赤帻引良去，造一城门，门下有一床，见一老人执朱笔点挍。赤帻人言曰：“向下土有一人，姓陈名良，游魂而已，未有统摄，是以将来。”挍籍者曰：“可令便去。”良既出，忽见友人刘舒，谓曰：“不图于此相见？卿今幸蒙尊神所遣，然我家厕屋后桑树中有一狸，常作妖怪，我家数数横受苦恼，卿归，岂能为我说邪？”良然之。既苏，乃诣官疏李焉而伏罪。仍特报舒家，家人涕泣，云悉如言。因伐树得狸，杀之，其怪遂绝。（广记三百七十八）

   晋太元末，长星见，孝武甚恶之。是华林园中饮，帝因举杯属星曰：长星，劝尔一杯酒，自古亦何时有万岁天子取杯荟之？”帝亦寻崩也。（占经八十八）

   南康宫亭庙，殊有神验，晋孝武世，有一沙门至庙，神像见之，泪出交流，因标姓字，则是昔友也。自说：“我罪深，能见济脱不？”沙门即为斋戒诵经，语曰：“我欲见卿真形。”神云：“禀形甚丑，不可出也。”沙门苦请，遂化为蛇，身长数丈，垂头梁上，一心听经，目中血出。至七日七夜，蛇死，庙亦歇绝。（广记二百九十五）

   晋孝武帝（占经引作武帝）于殿中北窗下清暑，忽见一人，着白夹（广记引作帢）黄练（占经引作绢广记引作疏）单衣，举身沾濡，自称华林园中池水神，名曰淋涔君也，若善见待，当相福祐。时帝饮已醉，取常所佩刀掷之。刀空过无碍，神忿曰：“不以佳事（续谈助四引作佳土）垂接，当令知所以居。”少时而帝暴崩，皆呼此灵为祸也。（御览八百八十二占经一百十三广记）

   义熙三年，山阴徐琦每出门，见一女子，貌极艳丽，琦便解臂上（二字御览引有）银钤（御览引作铪）赠之。女曰：“感君来贶。”以青铜镜与琦，便尔结为伉俪。（书钞一百三十五又一百三十六御览八百十二）

   晋义熙五年，彭城刘澄常见鬼。及为左卫司马，与将军巢营廨宇相接。澄夜相就坐语，见一小儿，赭衣，手把赤帜，团团似芙蓉花。数日，巢大遭火。（广记三百二十）

   义熙七年，东阳费道斯新娶得妇，相爱，妇梳头，道思戏以（一引作拔）银钗着户阁头。（书钞一百三十六两引一末有云遂志还六国入行入湖矣当有误）

   晋义熙中，范寅为南康郡时，赣县吏说：先入山采薪，得二龟，皆如二尺盘大。薪未足，遇有两树骈生，吏以龟侧置树间，复行采伐。去龟处稍远，天雨，懒复取。后经十二年，复入山，见先龟，一者甲已枯，一者尚生，极长，树木夹处，可厚四寸许，两头厚尺余，如马鞍状。（广记四百七十二）

   义熙中，江乘聂湖忽有一板，广数尺，长二丈余，恒停在此川溪，采菱及捕鱼者资以自济。后有数人共乘板入湖，试以刀斫，即有血出，板仍没，数人溺死。（御览七百六十七）

   河东贾弼之，小名翳儿，具谙究世谱。（二句御览引有）义熙中，为琅邪府参军。夜梦有一人，而齄皻（防老反）甚多须，大鼻瞷目，请之曰：“爱君之貌，欲易头，可乎？”（海录碎事九略引作爱君美貌欲易君头遂许之）弼曰：“人各有头面，岂容此理？”明昼又梦，意甚恶之。（弼曰至此已上据广记引补）乃于梦中许易。明朝起，自不觉，而人悉惊走藏。云：“那汉何处来？”琅邪王大惊，遣传教呼，视弼到琅邪，遥见起还内。（已上五句御览引有）弼取镜自看，方知怪异。因还家，家人悉惊入内，妇女走藏，云：“那得异男子？”弼坐自陈说良久，并遣人至府检问，方信。（已上十一字依御览引补）后能半面啼，（三字依御览引补）半面笑，（海录亦有半面啼三字在半面笑下）两足、手、口、各捉一笔，俱书，辞意皆美，（六帖二十三引作文词各异 海录亦作文词各异）此为异也，余并如先。俄而安帝崩，恭帝立。（类聚十七御览三百六十四广记二百七十六又三百六十有末二句）

   晋义熙中，羌主姚毗（广记御览引并作略）坏洛阳阴沟取塼，得一双雄鹅，并金色，交颈长鸣，声闻九皋，养之此沟。（类聚九十一广记四百六十二御览九百十九）

   隆安初，陈郡殷氏为临湘令，县中一鬼，长三丈余，跂上屋，犹垂脚至地。殷入，便来命之。每摇屏风，动窗户，病转甚。其弟观亦见，恒拔刀在侧，与言争。鬼语云：“勿为骂我！当打汝口破。”鬼忽隐形，打口流血，后遂喎偏，成残废人。（广记三百十九）

   安帝隆安初，雍州刺史高平郤恢家内，忽有一物如蜥蜴，每来辄先扣户，则便有数枚，便灭灯火，儿女大小，莫不惊惧，以白郤，不信，须臾即来。至龙安二年，郤恢与殷仲堪谋议不同，下奔京师，道路遇害，并及诸子。（广记三百六十）

   晋安帝隆安初，曲阿民谢盛乘船，入湖采菱，见一蛟来向船，船回避，蛟又从其后，盛便以叉杀之，惧而还家，经年无患。至元兴（广记引作兴宁）中，普天亢旱，盛与同旅数人，步至湖中，见先叉在地，抬取之，云：“是我叉。”人问其故，具以实对。行数步，乃得心痛，还家一宿便死。（御览九百三十广记一百三十一）

   殷仲宗以隆安初入蜀为毛璩参军，至涪陵郡，暮宿在亭屋中。忽有一鬼，体上皆毛，于窗棂中执仲宗臂牵仲宗，大呼，左右来救之，鬼乃去。（御览八百八十三）

   晋隆安年中，颜从尝起新屋，夜梦人语云：“君何坏我冢？”明日，床前掘除之，遂见一棺材，从便为设祭，云：“今当移好处，别作小冢。”明朝，一人诣门求通，姓朱名护，别坐生列（唐类函引书钞作列坐乃言）云：“我居四十年，昨厚贶相感何已！今是吉日，便可出棺矣。仆以寒暑衣手（唐类函引书钞无此五字）巾箱中有金镜以相助。”遂以棺头举巾箱，出金镜三双赠从。（书钞一百三十五）

