    幽明录(9) 

   人有山行坠涧者，无出路，饥饿欲死；见龟蛇甚多，朝墓引颈向四方，人因学之，遂不饥。体殊轻便，能登岩岸。经数年后，竦身举臂，遂超出涧上，即得还家。颜色悦泽，颇更聪慧。洎食谷，啖滋味，百日复其本质。（御览六十九）

   建德民虞敬上厕，辄有一人授手内草与之，不睹其形，如此非一过。后至厕，久无送者，但闻户外斗声，窥之，正见死奴与死婢争先进草，奴适在前，婢便因后挝，由此辄两相击。食顷敬欲出，婢奴阵势方未已，乃厉声叱之，奄如火灭，自是遂绝。（御览一百八十六）

   广陵韩咎（一引作略）字兴彦，陈敏反时，与敏弟恢战于寻阳。还营下马，觉鞭重，见有绿锦囊，中有短卷书，着鞭鞘，皆不知所从来，开视之，故榖纸佛神祝经故世之常闻也。（御览三百五十九又七百四有末句）

   武宣程羁，偏生未被举，家常使种葱，后连理树生于园圃。（御览八百二十四）

   谯郡胡馥之娶妇李氏，十余年无子，而妇卒，哭恸，云：“竟无遗体遂伤，此酷何深！”妇忽起坐曰：“感君痛悼，我不即朽，君可瞑后见就，依平生时阴阳，当为君生一男。”语毕还卧。馥之如言，不取灯烛，暗而就之交接，后叹曰：“亡人亦无生理，可别作屋见置，瞻视满十月，然后殡尔！”来觉妇身微暖，如未亡，既及十月，果生一男，男名灵产。（御览三百六十广记三百二十一）

   王伯阳亡。其子营墓，得三漆棺，移置南冈。夜梦鲁肃嗔云：“当杀汝父！”寻复梦见伯阳云：“鲁肃与弟争墓”后于坐褥上见数升血，疑鲁肃杀之故也。墓今在长广桥东一里。（御览三百七十五）

   海陵民黄寻先（杨瑀山居新语略引寻作鄩）居家单贫，尝因大风雨，散钱飞至其家，来触篱援，误落在余处，（李瀚蒙求注下引作触藩落者无数）皆拾而得之。寻后巨富，钱至数千万，（杨瑀山居新语略引数千作十）遂擅名于江表。（御览八百三十六又四百七十二 杨瑀山居新语略引作江北 类林杂说十四略引亦作江北）

   余杭（广记引作姚）人沈纵，家素贫，与父同入山。还，未至家见一人左右导从四百许，前车辎重，马鞭夹道，卤簿如二千石；遥见纵父子，便唤住，就纵手中然火，纵因问是何贵人？答曰：“是斗山王，在余杭南。”纵知是神，叩头云：“愿见祐助！”后入山得一玉豚。（广记引作枕）从此所向如意，田蚕并收，家遂富。（御览三百五十九又四百七十二广记二百九十四）

   项县民姚牛，年十余岁，父为乡人所杀，牛常卖衣物市刀戟，图欲报仇。后在县署前相遇手刃之于众中。吏捕得，官长深矜孝节，为推迁其事，会赦得免。又为州郡论救，遂得无他。（二句广记引有）令后出猎，逐鹿入草中，有古深阱数处，马将趣之。忽见一公，举杖击马，马惊避，不得及鹿。令怒，引弓将射之。公曰：“此中有阱，恐君堕耳！”令曰：“汝为何人？”翁跪曰：“民姚牛父也，感君活牛，故来谢恩。”因灭不见，令身感冥事，在官数年，多惠于民。（御览四百八十二又四百七十九又三百五十三广记三百二十）

   吴县费升为九里亭吏，向暮，见一女从郭中来，素衣哭，入埭，向一新冢哭，日暮，不得入门，便寄亭宿。升作酒食，至夜，升弹琵琶令歌，女云：“有丧仪，勿笑人也。”歌音甚媚，云：“精气感冥昧，所降若有缘，嗟我遘良契，寄忻霄梦闲。”中曲云：“成公从仪起，兰香降张硕，苟云冥分结，缠绵在今夕。”下曲云：“伫我风云会，正俟今夕游，神交虽未久，中心已绸缪。”寝处向明，升去，顾谓曰：“且至御亭。”女便惊怖。猎人至，郡狗入屋，于床咬死，成大狸。（御览五百七十三）

   代郡界，有一亭，常有怪，不可诣止。有诸生壮勇，行歌止宿，（广记引作暮行欲止亭宿）亭吏止之。诸生曰：“我自能消此。”乃住宿食，（已上四句依广记引补）至夜，（二字赋注引有）鬼吹五孔笛，有一手，都不能得摄笛，诸生不耐，忽便笑谓：“汝止有一手，那得遍笛？我为汝吹来。”鬼云：“卿为我少指邪？”乃引手，即有数十指出。诸生知其可击，拔剑斫之，得一老雄鸡，从者并鸡雏耳。（御览五百八十事类赋注十一广记四百六十一）

   一士人姓王，坐斋中，有一人通刺诣之，题刺云舒甄仲。既去，疑非人，寻刺曰，是予舍西土瓦中人。令掘之，果于瓦器中得一铜人，长尺余。（御览六百六）

   襄阳城南有秦民，为性至孝，亲没，泣血三年。人有为其咏蓼莪诗者，民闻其义，涕泗不自胜。（御览六百十六）

   寻阳参军梦一妇人前跪，自称：“先葬近水渰没，诚能见救，虽不能富贵，可令君薄免祸。”参军答曰：“何以为志？”妇人曰：“君见渚边上有鱼钗即我也。”参军明旦觅，果见一毁坟，其上有钗，移置高燥处。却十余日，参军行至东桥，牛奔直趣水，垂堕，忽转，正得无恙也。（御览七百十八）

   清河崔茂伯女结婚裴氏克期未至，女暴亡。提一金罂，受二升许，径到裴床前立，以罂赠裴。（御览七百五十八）

   宏农徐俭家，有一远来客，寄宿。有马一匹，中夜惊跳。客不安，骑马而去。一物长丈余，来逐马后，客射之，闻如中木声。明日寻昨路，见箭着一碓栅。（御览七百六十二）

   刘松在家，忽见一鬼，拔剑斫之。鬼走，松起逐，见鬼在高山岩石上卧，乃往逼突，群鬼争走，遗置药杵臼及所余药，因将还家。松为人合药时，临熟取一撮经此臼者，无不效验。（御览七百六十二）

   曲阿有一人，忘姓名，从京还，逼暮不得至家。遇雨，宿广屋中。雨止月朗，遥见一女子，来至屋檐下。便有悲叹之音，乃解腰中绻（去远切）绳，悬屋角自绞，又觉屋檐上如有人牵绳绞。此人密以刀斲绻绳，又斫屋上，见一鬼西走，向曙，女气方苏，能语：家在前持此人将归，向女父母说其事，或是天运使然，因以女嫁与为妻。（御览七百六十六）

   爰琮为新安太守，郡南界有刻石，爰至其下宴。忽有人得翦刀于石下者，众咸异之。综问主簿，主簿对曰：“昔吴长沙桓王尝饮饯孙洲，父老云：‘此洲狭而长，君尝为长沙乎？’果应。夫三刀为州，得交刀，君亦当交州。”后果交州。（御览八百三十引世说注云幽明录同）

   有一伧（士行反）小儿，放牛野中，伴辈数人，见一鬼，依诸丛草闲，处处设网，欲以捕人；设网后未竟，伧小儿窃取前网，仍以罨之，即缚得鬼。（御览八百三十二）

   琅邪诸葛氏兄弟二人，寓居晋陵，家甚贫耗，常假乞自给。谷在圌中，计日月未应尽而早以空罄。始者故谓是家中相窃盗，故复封检题识，而耗如初。后有宿客远来，际夕，至巷口，见数人檐谷从门出，客借问：“诸葛在不？”答云：“悉在。”客进语讫，因问：“卿何得大粜谷？”主人云：告乞少谷欲（三字御览引有）充口，云何复得（二字御览引有）粜之？”客云：“我向来逢见数人，檐谷从门出，若不粜者，（御览引有此句及从门二字）为是何事？”主人兄弟相视，窃自疑怪，试入看，封题俨然如故，试开圌量视，即无十许斛，知前后所失，非人为之也。（类聚八十五御览八百三十七）

   河南阳起字圣卿，少时病疟，逃于社中，得素书一卷，谴劾百鬼法，所劾辄效。（御览引有此句）为日南太守，母（御览引作每）至厕上，见鬼头长数尺，以告圣卿，圣卿（御览引二字不重）曰：“此肃霜之神，劾之出来，变形如奴，送书京师，朝发暮反，作使当千人之力。”（已上亦见御览八百八十三）有与忿恚者，圣卿遣神夜往，趣其床头，持两手，张目正赤，吐舌柱地，其人怖几死。（广记二百九十一）

