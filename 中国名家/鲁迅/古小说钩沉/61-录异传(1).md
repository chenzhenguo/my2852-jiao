    录异传(1) 

   周时尹氏，贵盛。五世不别，会食数千人。遭饥荒，罗鼎焦糜，（已上亦见书钞一百四十四初学记二十六困学纪闻二十）啜之，声闻数十里。（御览八百五十九）三人入镬取焦糜，深，故不见也。（书钞一百四十四）

   魏安厘王曰：“寡入得如鹄之飞，视天下如莽也。”吴客有隐游者，闻之，作木雕而献之。王曰：“此有形无用者也。夫作无用之器，世之奸民也。”召游者加刑焉。游者曰：“臣闻大王之好飞也，故敢献雕；安知王之恶此也。可谓知有用之用，未寤无用之用矣。”乃取而骑之，遂翻然而飞去，莫知所之。（御览九百十六）

   秦文公时，雍州南山有大梓树。（初学记引有州字大作文）文公伐之，辄有大风雨，树生合不断时有一人病，夜往山中，闻有鬼语树神曰：“秦若使人被发，以朱丝绕树伐汝，汝得不困耶？”（御览引作忧否）树神无言。明日，病人语闻。公如其言伐树，树断，有一青牛出，走入沣水中。其后牛复出。使骑击之，不胜；有骑堕地复上，发解，牛畏之，入水不出；故置髦头骑（御览引有骑字）因此也。（寰宇记三十御览四十四初学记八 史记秦本纪正义引录异传 云“秦文公时，雍南山有大梓树，文公伐之，辄有大风雨，树生合不断．时有一人病，夜往山中，闻有鬼语树神曰：‘秦若使人被发，以朱丝绕树伐汝，汝得不因耶？’树神无言．明日，病人语闻，公如其言伐树，断，中有一青牛出，走入丰水中．其后牛出丰水中，使骑击之，不胜．有骑堕地复上，发解，牛畏之，入不出，故置髦头．汉、魏、晋因之．武都郡立怒特祠，是大梓牛神也”．’按：今俗画青牛障是．）

   吴王夫差小女曰玉，年十八。童子韩重，年十九。玉悦之，私交信问，许为之妻。重学于齐鲁之间，属其父母使求婚。王怒不与。玉结气死。葬阊门外。三年重归，诘问其父母，父母曰：“王大怒，女结气死，已葬矣。”重哭泣哀恸，具牲币往吊，玉从墓侧形见，谓重曰：“昔尔行之后，令二亲从王相求，谓必克从大愿；不图别后遭命奈何。”玉左顾宛颈而歌曰：“南山有乌，北山张罗。志欲从君，谗言孔多。悲结生疾，没命黄垆；命之不造，冤如之何？羽族之长，名为凤凰；一日失雄，三年感伤。虽有众鸟，不为匹双。故见鄙姿，逢君辉光。身远心近，何尝暂忘。“歌毕，歔欷涕流，不能自胜。要重还冢。重曰：“死生异道，惧有尤愆，不敢承命。”玉曰：“死生异路，吾亦知之；然一别永无后期；子将畏我为鬼而祸子乎？欲诚所奉，宁不相信！”重感其言，送之还冢。玉与之饮宴三日三夜，尽夫妇之礼。临出，取径寸明珠以送重，曰：“既毁其名，又绝其愿，复何言哉！时节自爱！若至吾家，致敬大王。”重既出，遂诣王自说其事。王大怒曰：“吾女既死，而重造讹言，以玷秽亡灵。此不过发冢取物，托以鬼神。”趣收重。重脱走至玉墓所，诉玉。玉曰：“无忧！今归白王。”玉妆梳忽见王惊愕悲喜，问曰：“尔何缘生？”玉诡而言曰：“昔诸生韩重来求玉，大王不许；今名毁义绝，自致身亡。重从远还，闻玉已死，故赍牲币诣冢吊唁，感其笃终，辄与相见，因以珠遗之，不为发冢，愿勿推治。”夫人闻之，出而抱之，正如烟然。（广记三百十六）

   伍子胥恨吴王，驱水为涛，今会稽钱塘丹徒，皆立子胥祠，欲止其涛也。（事类赋注六）

   汉武帝时，苍梧贾雍为豫章太守，有神术。出界讨贼，为贼所杀，失头。雍上马还营。营中咸走来视雍。雍胸中语曰：“战不利，为贼所伤。诸君视有头为佳，无头佳乎？”吏泣曰：“有头佳。”雍曰：“不然，无头亦佳。”言毕遂死。（御览三百六十四又三百七十一）

   汉时大雪积地丈余。洛阳令身出桉行，见人家皆除雪出，有乞食者。（二句初学记御览引有）至袁安门，无有行路。谓安已死。令人除雪入户，见安僵卧。问何以不出。安曰：“大雪人皆饿，不宜干人。”令以安为贤，举孝廉。（书钞七十九类聚二初学记二御览十二又四百二十六事类赋注三）

   袁安葬其母，逢二书生，语其葬地，遂至四世五公。（书钞九十二又九十四）其后公路年十八，骄豪，故常饭乳，（二字依御览八百五十引补）食蜜饭；诸女以绛为地道，游行其上；葬地所致也。（御览五百五十六）

   刘照，建安中为河间太守。妇亡，埋棺于府园中。遭黄巾贼，照委郡走。后太守至，夜梦见一妇人，往就之。后又遗一双锁，太守不能名。妇曰：“此萎蕤锁也。以金缕相连，屈申在人，实珍物。吾方当去，故以相别。慎无告人！”后二十日，照遣儿迎丧，守乃悟云云。儿见锁，感恸不能自胜。（广记三百十六）

   吴左中郎广陵相胡熙，字元先。女名中，许嫁当出，而欻有身。女亦不自觉。熙父信严而有法，乃遣熙妻丁氏杀之。欻有鬼语腹中，音声啧啧，曰：“何故杀我母？我某月某日当出。”左右惊怪，以白信。信自往听，乃舍之。及产儿，遗地则不见形，止闻儿声在于左右。及长大，言语亦如人。熙妻别为施帐，时自言当见形，使姥见。熙妻视之，在丹帷里，前后钉金钗，好手臂，善弹琴，时问姥及母所嗜，欲为得酒脯枣之属以还。“母坐作衣，儿来抱膝缘背，数戏中不耐之意。”窃怒曰：“人家岂与鬼子相随？”即于傍怒曰：“就母戏耳，乃骂作鬼子。今当从母指中，入于母腹，使母知之。”中指即直而痛，渐渐上入臂髀，若有贯剌之者，须臾欲死。熙妻乃设馔祝请之，有顷而止。（广记三百十七）

   吴赤乌三年，句章民扬度至余姚。夜行，有一少年持琵琶求寄载。度受之。鼓琵琶作数十曲；曲毕，乃吐舌擘目，以怖度而去。复行二十里许，又见一老父寄载，自云姓王名戒，因复载之。谓曰：“鬼工鼓琵琶，甚哀。”戒曰：“我亦能鼓。”即是向鬼，复擘眼吐舌，度怖几死。（御览五百八十三）

   吴时嘉兴倪彦思，忽有鬼魅在家，能为人语，饮食如人，惟不见形。（二句御览引有）思乃延道士逐之。酒肴既设，道士便击鼓，（二句御览引有）召请诸神；魅乃取伏虎于神坐上，吹作角声，以乱鼓音。有顷，道士忽觉背中冷，惊起解衣，乃伏虎也。（书钞一百三十五御览七百十二）

   吴人费季，客贾去家，与诸贾人语曰：“吾临行就妇求金钗，妇与之，吾乃置户楣上，忘向妇说。”妻梦见季死，前金钗在户上。妻取得发哀。一年，季却还。（御览七百十八）

   隆安中，吴县张君林，忽有鬼来助其驱使。林家甑破无可用，鬼乃撞盆底穿以当甑。（御览七百五十七）

   会稽山阴贺瑀，字彦琚，曾得疾，不知人，惟心下尚温。居三日乃苏。云：吏将上天见官府。府君居处甚严。使人将瑀入曲房。房中有层架，其上有印及剑；使瑀取之，惟意所好。瑀短不及上层，取剑以出。问之，“子何得也？”瑀曰：“得剑。”吏曰：“恨不得印，可以驱策百神。今得剑，惟使社公耳。”疾既愈，每行，即见社公拜谒道下。（书钞引作疾愈果有鬼来白事自称社公）瑀深恶之。（广记三百八十三书钞八十七初学记十三）

   乌程丘友，（书钞引作丘支）死经一日半，复得生。云将去上天。入大廨舍，见一人着紫帻而坐。（已上亦见书钞一百二十七）或告友，尔祖丘孝伯也，今作主录，告人言。友不应。今使人遣之，友得还去。出门见其祖父母紫一足，在门外树后。一月亡。（广记三百八十三）

   昔庐陵邑子欧明，（御览二十九引作区明）者，从客过。（类林作从贾客）道经彭泽湖，辄以船中所有多少（已上八字类林作每以珍宝）投湖中，云以为礼。积数年后，（类林作复）过见湖中有大道，道上多风尘，有数吏单衣乘车马来候，云是青洪君使要。明知是神，然不敢不往。须臾遥见有府舍门下吏卒，明（以上十二字据类林引补）甚怖问吏，恐不得还。吏曰：“无可怖！青洪君以君前后有礼，故要君；必有重送，君皆勿收，独求如愿尔！”去，果以缯帛送，明辞之。乃求如愿。（类林作必有厚遗然勿取但求如愿耳明既见青洪君君问所须明曰欲求如愿）神大怪，明知之，意甚惜；不得已，呼如愿使随去。如愿者，青洪君婢也，常使之取物。明将如愿归，所欲辄得之，数年大富。（已上略见初学记十八引 类林杂说八）意渐骄盈，不复爱如愿。岁朝鸡一鸣，呼“如愿。”如愿不起。明大怒，欲捶之。如愿乃走。明逐之于粪上。粪上有昨日故岁扫除聚薪，如愿乃于此得去。明不知，谓逃在积薪粪中，乃以杖捶使出。久无出者，乃知不能。因曰：“汝但使我富，不复捶汝。”今世人岁朝鸡鸣时，转往捶粪，云使人富也。（御览四百七十二又五百 海录碎事二略引云有商人过清明湖见清明君末作今人正旦以细绳系偶人投于粪壤中云令如愿）

