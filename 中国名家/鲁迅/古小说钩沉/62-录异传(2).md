    录异传(2) 

   文翁者，庐江人。为儿童时，乃有神异。及长，当起历下陂以作田，文翁尽日斫伐柴薪，以为陂塘。其夜，忽有数百头野猪，以鼻载土着柴中，比晓成塘。（御览七十四）

   有王更生者，为汉中太守郡。界有袁氏庙，灵响。更生过庙祭，去而遗其刀。遣小史李高还取刀。高见刀在庙床上。高进取去，仰见座上有一君，着大冠袍衣，头鬓半白，谓高曰：“可取去。如言不道，后吾当祐汝。”高还，如言不道。后高仕为郡守，当复迁为郡。高时年已六十余；祖高者百余人。高乃道“昔为更生小吏，见遣至庙，取所遗刀，见庙神，使吾莫道，至今不敢道，然心常以欺君为惭。”言毕，此刀立刺高心下，须臾死。（御览三百四十五）

   隗昭者，（御览一引作阴）鸿寿亭民，善于易。临终书板授其妻曰：“吾亡后，当大荒穷，虽尔，而慎莫卖宅！到后五年春，当有诏使来顿此亭，姓龚。此人负吾金，卿以此板往责之，勿违言也！”言讫而卒。（四字御览引有）后果大困欲卖宅者数矣，忆夫言辄止。到期日，有龚使者果止亭中，妻遂赍板往责使者。使者执板，惘然不知所以，乃言曰：“我平生不践此处，何缘尔耶？”妻曰：“夫临亡手书板，见命如此，不敢妄也。”（已上四句御览引有）使者沈吟良久而寤，谓曰：“贤夫何能？”妻曰：“亡夫善于易，而未曾为人卜也。”使者曰：“噫，可知矣！”乃顾命侍者，取蓍而筮之，卦成抵掌，叹曰：“妙哉！隗昭生含明隐迹，而莫之闻，可谓镜穷达而洞吉凶者也。”于是告昭妻曰：“吾不相负金也。贤夫自有金耳。乃知亡后当蹔穷，故藏金以待泰平。所以不告儿妇者，恐金尽而困无已也。知吾善易，故书板以寄意耳。金有五百斤，盛以青甒，（御览引作罂一作鉼）覆以铜柈，埋在堂屋东头，去壁一丈，入地九尺。”妻还掘之，皆如卜焉。（类聚八十三御览七百二十八又八百十一）

   嘉兴令吴士季者，曾患疟，乘船经武昌庙过，遂遣人辞谢，乞断疟鬼焉。既而去庙二十余里，寝际，忽梦塘上有一骑追之，意甚疾速。见士季，（御览引作梦见塘上有一人乘马追呼行太急来至季船）乃下马与一吏共入船。后缚一小儿将去。既而疟疾遂愈。（御览引作梦觉疟即断 广记三百十八御览七百四十三）

   宏老（一作宏公广记引作邵公下同）吴兴乌程人，患疟经年不差。（二字广记引有）宏后独至田舍，疟发，有数小儿或骑公腹，或扶公手脚。公因阳瞑，忽起捉得一儿，遂化成黄鹢，余者皆走。公乃缚以还家。暮县窗上，云明日当杀食之。比晓，失鹢处。公疟遂断。于时人有得疟者，但呼（御览引一作依）宏公，便疟断。（御览九百二十五又七百四十三广记三百十八）

   陈世母黄氏，亡后还家，但闻声世忽亡斧。黄言，问家奴福盗之。（御览七百六十三）

   谢邈之为吴兴郡，帐下给使邹览，乘樵船在部伍后。至平望亭，夜雨，前部伍顿住。览露船无所庇宿，顾见塘下有人家灯火，便往投之。至，有一茅屋中有一男子，年可五十，夜织薄。别床有小儿，年十岁。览求寄宿，此人欣然相许。小儿啼泣歔欷，此人喻止之，不住啼，遂至晓。览问何意。曰：“是仆儿。其母当嫁，悲恋故啼耳。”将晓，览去，顾视不见向屋，唯有两冢。草莽湛深。行逢一女子乘船，谓览曰：“此中非人所行，君何故从中出？”览具以所见告之。女子曰：“此是我儿。实欲改适，故来辞墓。”因哽咽至冢，号啕，不复嫁。（广记三百十八）

   江岩常到吴采药。及富春县清泉山南，遥见一美女，紫衣，独踞石而歌，声有碣石之音。岩往来及数十步，女辄去，惟见所踞石耳。如此数日，岩乃击破石。从石中得一紫玉，长一尺。后不复见女。（御览八百五事类赋注九）

   邴浪者，安乐人，行到松兹县九田山，见一鸟，形如雉而色正赤，集山岩石上，鸣声如吹笙。浪即射中之，鸟仍入石穴中。浪遂凿石，得一赤玉，状如鸟形。（御览八百五）

   妇人带宜男草，生儿。（御览九百九十六）

