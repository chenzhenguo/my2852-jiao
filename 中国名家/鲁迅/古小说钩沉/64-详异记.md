    详异记 

   宋元稚宗者，河东人也。元嘉十六年，随钟离太守阮愔在郡。愔使稚宗行至远屯，郡吏盖苟边定随焉。行至民家，恍忽如眠，便不复寤。民以为死。舁出门外。方营殡具，经夕能言。说初有一百许人，缚稚宗去，数十里，至一佛图，僧众供养，不异于世。有一僧曰：“汝好猎，今应受报。”便取稚宗，皮剥脔截，具如治诸牲兽之法。复纳于澡水，钓口出之，剖破解切，若为脍状。又镬煮炉炙，初悉糜烂，随以还复，痛恼苦毒，至三乃止。问“欲活否？”稚宗便叩头请命道人令其蹲地，以水灌之，云一灌除罪五百。稚宗苦求多灌。沙门曰，唯三足矣。见有蚁类数头，道人曰，“此虽微物，亦不可杀，微复论巨此者也。鱼肉自死可啖耳。齐会之日悉着新衣，无新可浣也。”稚宗因问“我行旅有三，而独婴苦，何也？”道人曰：“彼二人自知罪福，知而无犯。唯尔愚蒙不识缘报，故以相戒。”因尔便苏。四日能起。由是遂断渔猎云。（广记一百三十一）

   前齐永明中杨屯高坐寺释慧进者，少雄勇游侠。年四十，忽悟非常，因出家，蔬食布衣，誓诵法华，用心劳苦，执卷便病。乃发愿造百部，以悔先障。始聚得一千六百文，贼来索物，进示经钱，贼惭而退。尔后遂成百部，故病亦愈。诵经既广，情愿又满，回此诵业，愿生安养。空中告曰：“法愿已足，必得往生。”无病而卒，八十余矣。（广记一百九）

