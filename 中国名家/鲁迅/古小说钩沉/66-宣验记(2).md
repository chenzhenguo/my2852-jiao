    宣验记(2) 

   吴主孙皓，性甚暴虐，作事不近人情。与婇女看治园地，土下忽得一躯金像，形相丽严。

   皓令置像厕傍，使持屏筹。到四月八日，皓乃尿像头上，笑而言曰：“今是八日，为尔灌顶。”对诸婇女，以为戏乐。在后经时，阴囊忽肿。疼痛壮热，不可堪任。自夜达晨，苦痛求死。名医上药，治而转增。太史占曰，犯大神所为。敕令祈祷灵庙；一祷一剧。上下无计。中宫有一宫人，常敬信佛，兼承帝之爱，凡所说事，往往甚中，奏云：“陛下求佛图未？”皓问，“佛大神邪？”女曰：“天上天下，尊莫过佛。陛下前所得像，犹在厕傍；请收供养，肿必立差。”皓以痛急，即具香汤，手自洗像，置之殿上，叩头谢过，一心求哀。当夜痛止，肿即随消。即于康僧会受五戒，起大市寺，供养众僧也。（辩正论八注）

   孙皓时，有王正辩上事言：佛法宜灭，中国不利胡神。皓便下诏集诸沙门，陈兵围守，欲行诛废之事。谓僧会法师曰：“佛若神也，宜崇之。若其无灵，黑衣一日同命。”僧或缢死，或逃于外。会乃请斋，期七日现神。以铜锌盛水置庭中。中食毕，而曦光晖曜，忽闻庭钵枪然有声。忽见舍利，明照庭宇，浮于钵上。皓及大众前看，骇愕失措。离席改容而进。会曰：“陛下使孟贲之力，击以百钧之槌；金刚之质，终不毁破。”皓如言。请先经呗礼拜，散华烧香。歌唱曰，诚运距慈氏，来津未绝，则法轮将转，彻于灵涂；威神不少，宜现今日，不然则三宝永绝。言毕，壮士运槌生风，观者颤栗。而气竭槌碎，舍利不损。光明挺出辉采充盈。皓敬伏投诚，勤营斋讲。此塔在建康大市北。后犹光瑞。元嘉十九年秋，寺刹夜放光明，鲜红彩发，有大光从四层上，从西绕南。又见一物，如雉尾扇，随其进止不断。其夕观者，或值或不值。二十许日，都市中咸见刹上有大紫光也。（辩正论八注云出吴录及宣验记）

   孙祚，齐国沮阳人。位至太中大夫。少子稚，字法晖，小聪慧奉法。年十八，晋咸康元年，桂阳郡患亡。祚以任武昌，到三年四月八日，广置法场，请佛延僧，建斋行道。见稚在众中翊从像后；往唤问之。稚跪拜，具说兴居，便随父母归家。父先有疾，稚云：“无祸祟，到五月当差。”言辞委悉，云作福，可以拔魂免苦。其事不虚。（辩正论八注）

   荣阳人毛德祖，初投江南，偷道而遁。逢虏骑所追，伏在道侧蓬蒿之内。草短蒿疏，半身犹露，分意受死。合家默然念观世音，俄然云起雨注，遂得免难也。（同上）

   队主李儒，后镇虎牢，为魏虏所围。危急欲降。夜踰城出，见贼纵横并卧。儒乃一心念观世音，便过贼处。趣一烧泽，贼即随来。儒便入草，未及藏伏。群马向草，儒大惊恐；一心专念观音；贼马忽然自惊走，因此得脱也。（同上）

   晋义熙十一年太原郡郭宣与蜀郡文处茂，先与梁州刺史杨收敬为友。收敬以害人被幽。宣与处茂同被桎梏。念观世音十日已后，夜三更，梦一菩萨慰喻之，告以大命无忧。亦觉而锁械自脱。及晓还着。如是数遍。此二人相庆发愿，若得免罪，各出钱十万，与上明寺作功德。共立重誓。少日，俱免。宣依愿送钱向寺。处茂违誓不送。虏循起兵，茂在戎，于查浦为流矢所中。未死之间曰，“我有大罪。”语讫而死也。（同上）

   宋吴兴太守琅琊王袭之，有学问，爱老庄，而不信佛，唯事宰杀为志。初为晋西省郎中，至好宾客。于内省所养一双鹅，甚爱惜之，以为得性。夜忽梦鹅口衔一卷书，可十许纸，取看皆说罪福之事。明旦果见乃是佛经。因遂不杀。笃信过人。后更富贵也。（同上）

   益州刺史郭铨，亡已二十余年。以元嘉八年，乘舆导从如平生，见形于女婿刘凝之家，曰，“仆谪事未了，努力为作四十九僧会法集斋，乃可得免。”言讫忽然不见。（同上）

   俞文载盐于南海，值黑风，默念观音，风停浪静，于是获安。（同上）

   程道慧，字文和，武昌人。旧不信佛，世奉道法。沙门乞者，辄诘难之。论云，若穷理尽性，无过老庄。后因疾死，见阎罗王，始知佛法可崇；遂即奉佛。（同上）

   元嘉八年，河东蒲阪城大失火，不可救。唯精舍大小俨然，及白衣家经像，皆不损坠。百姓惊异，倍共发心。（同上）

   陈玄范妻张氏，精心奉佛。恒愿自作一金像，终身供养。有愿皆从。专心日久，忽有观音金像，连光五尺，见高座上。（辩正论八注云出宣验冥祥等记）

   张导母王氏，素笃信。四月八日，斋食，感得舍利，流光出口，辉映食盘。（辩正论八注）

   郑鲜，字道子，善相法。自知命短，念无可以延。梦见沙门，问之，须延命也，可六斋日放生念善，持斋奉戒，可以延龄得福也。因尔奉法，遂获长年。（同上）

   彭城刘式之，常供养一像，无故失去，不知所在。式之夙夜思愆自责。至念冥通。经百日后，其像忽然自现本座。神光照室。合家惊喜，倍复倾心。（同上）

   刘遗民，彭城人。少为儒生，丧亲，至孝以闻。家贫，卜室庐山西林中。体常多病；不以妻子为心，绝迹往来。精思禅业。半年之中，见蓨间相，渐见佛一眼，及发际二色。又见全身。谓是图画。见一道人奉明珠，因遂病差。（同上）

   佛佛虏破冀州，境内道俗，咸被歼戮。凶虐暴乱。残杀无厌，爰及关中。死者过半，妇女婴稚，积骸成山。纵其害心，以为快乐。仍自言曰：佛佛是人中之佛，堪受礼拜。”便画作佛像，背上佩之，当殿而坐。令国内沙门，“向背礼像，即为拜我。”后因出游，风雨暴至，四面暗塞，不知所归，雷电震吼，霹雳而死。既葬之后，就冢霹雳其棺。引尸出外，题背为凶虐无道等字。国人庆快，嫌其死晚。少时，为索头主涉圭所吞，妻子被刑戮。（辩正论八注引宣验记又云见萧子显齐书）

   相州邺城中有丈六铜立像一躯。贼丁零者，志性凶悖，（亦见辩正论八注引铜作真金贼丁零者作逢丁零单于悖作勃）无有信心。乃弯弓射像面，血下交流。虽加莹饰，血痕犹在。又选五百力士，令挽仆地，消铸为铜，拟充器用。乃口发大声，响烈雷震。力士亡魂丧胆，人皆仆地。迷闷宛转，怖不能起。由是贼侣惭惶，归信者众。丁零后时着疾，被诛乃死。（广记一百十六 论注引零作□乃作而）

