    冥祥记(1) 

   汉明帝梦见神人：形垂二丈，身黄金色，项佩日光。以问群臣。或对曰：“西方有神，其号曰佛，形如陛下所梦，得无是乎？”于是发使天竺，写致经像，表之中夏。自天子王侯，咸敬事之。闻人死精神不灭，莫不惧然自失。初使者蔡愔，将西域沙门迦叶摩腾等赍优填王画释迦佛像；帝重之，如梦所见也。乃遣画工图之数本，于南宫清凉台及高阳门显节寿陵上供养。又于白马寺壁，画千乘万骑绕塔三澘之像，如诸传备载。（法苑珠林十三三宝感通录二）

   晋羊太傅祜，字叔子，泰山人也。西晋名臣，声冠区夏。年五岁时，尝令乳母取先所弄指环。乳母曰：“汝本无此，于何取耶？”祜曰：“昔于东垣边弄之，落桑树中。”乳母曰：“汝可自觅。”祜曰：“此非先宅，儿不知处。”后因出门游望，迳而东行。乳母随之。至李氏家，乃入至东垣树下，探得小环。李氏惊怅曰：“吾子昔有此环，常爱弄之。七岁暴亡。亡后不知环处。此亡儿之物也，云何持去？”祜持环走。李氏遂问之。乳母既说祜言。李氏悲喜；遂欲求祜，还为其儿。里中解喻，然后得止。祜年长，常患头风。医欲攻治。祜曰：“吾生三日时，头首北户，觉风吹顶，意其患之，但不能语耳。病源既久，不可治也。”祜后为荆州都督，镇襄阳，经给武当寺殊余精舍。或问其故，祜默然。后因忏悔，叙说因果。乃曰，前身承有诸罪，赖造此寺，故获申济，所以使供养之情偏殷勤重也。（法苑珠林二十六）

   晋沙门仕行（慧皎高僧传作士行）者，颍川人也。姓朱氏。气志方远，识宇沈正，循心直诣，荣辱不能动焉。时经典未备，唯有小品；而章句阙略，义致弗显。魏甘露五年，发迹雍州，西至于阗，寻求经藏。踰历诸国。西域僧徒，多小乘学，闻仕行求方等诸经，咸骇怪不与。曰，边人不识正法，将多惑乱。仕行曰，“经云，千载将末，法当东流。若疑非佛说，请以至诚验之。”乃焚柴灌油。烟炎方盛，仕行捧经涕泪，稽颡誓曰：“若果出金口，应宣布汉地。诸佛菩萨，宜为证明。”于是投经火中，腾燎移景。既而一积煨尽，文字无毁，皮牒若故。举国欣敬。因留供养。遣弟子法饶，赍送梵本，还至陈留浚仪仓垣诗寺。（高僧传云陈留仓垣水南寺）出之，凡九十篇，二十万言。河南居士竺叔兰，练解方俗，深善法味，亲共传译，今放光首品是也。仕行八十乃亡，依阇维之火灭。经日尸形犹全。国人惊异，皆曰，若真得道法，当毁坏。应声碎散。乃敛骨起塔。慧志道人先师相传。释公亦具载其事也。（法苑珠林二十八）

   晋赵泰，字文和，清河贝丘人也。祖父京兆（广记引作清河）太守。泰，郡举孝廉；公府辟，不就。精思典籍，有誉乡里。当晚乃膺仕，终于中散大夫。泰年三十五时，尝卒心痛，须臾而死。下尸于地，心暖不已，屈伸随人。留尸十日。平旦，喉中有声如雨。俄而稣活。说初死之时，梦有一人，来近心下。复有二人，乘黄马。从者二人，夹扶泰腋。径将东行，不知可几里。至一大城，崔嵬高峻。城色青黑，状锡。（广记引作城邑青黑色）将泰向城门入。经两重门。有瓦屋可数千间；男女大小，亦数千人，行列而立。吏着皂衣。有五六人条疏姓字，云当以科呈府君。泰名在三十。须臾，将泰与数千人男女，一时俱进。府君西向坐，简视名簿讫，复遣泰南入黑门。有人着绛衣坐大屋下，以次呼名，问生时所事：“作何孽罪，（孽字依广记引补）行何福善？谛汝等辞以实言也。此恒遣六部使者，常在人间，疏记善恶，具有条状。不可得虚。”泰答，“父兄仕宦皆二千石。我少在家修学而已，无所事也，亦不犯恶。”乃遣泰为水官监作使，将二千余人运沙裨岸。昼夜勤苦。后转泰水官都督，知诸狱事。给泰马兵，令案行地狱。所至诸狱，楚毒各殊。或针贯其舌，流血竟体。或被头露发，裸形徒跣，相牵而行。有持大杖，从后催促。铁床铜柱，烧之洞然；驱迫此人，抱卧其上。赴即焦烂，寻复还生。或炎炉巨镬，焚煮罪人。身首碎堕，随沸翻转。有鬼持叉，倚于其侧。有三四百人，立于一面，次当入镬，相抱悲泣。或剑树高广。（广记引有此字）不知限量。根茎枝叶，皆剑为之。人众相訾，自登自攀，若有欣意。（广记引作欣竞）而身首割截，尺寸离断。泰见祖父母及二弟，在此狱中。相见涕泣。泰出狱门，见有二人赍文书来，语狱吏，言有三人，其家为其于塔寺中县旛烧香，救解其罪，可出福舍。俄见三人，自狱而出；已有自然衣服，完整在身。南诣一门，云名开光大舍；有三重门，朱采照发。见此三人，即入舍中。泰亦随入。前有大殿珍宝周饰，精光耀目。金玉为床。见一神人，姿容伟异，殊好非常，坐此座上。边有沙门立侍，甚众。见府君来，恭敬作礼。泰问此是何人，府君致敬。吏曰，号名世尊度人之师，有愿令恶道中人皆出听经。时云有百万九千人，皆出地狱，入百里城。在此到者，奉法众生也。行虽亏殆，尚当得度，故开经法。七日之中，随本城作善恶多少，差次免脱。泰未出之顷，已见十人，升虚而去。出此舍，复见一城，方二百余里，名为受变形城。地狱考治已毕者，当于此城，更受变报。泰入其城，见有土瓦屋数千区，各有坊巷。（广记引作房舍）正中有瓦屋高壮，阑槛采饰。有数百局吏，对校文书云，杀生者当作蜉蝣，朝生暮死；劫盗者当作猪羊，受人屠割；淫泆者作鹤鹜獐麋，两舌者作钤枭鸺鹠，捍债者为驴骡牛马。泰案行毕，还水官处。主者语泰，“卿是长者子，以何罪过，而来在此？”泰答，“祖父兄弟，皆二千石。我举孝廉；公府辟，不行。修志念善，不染众恶。”主者曰：“卿无罪过，故相使为水官都督。不尔，与地狱中人无以异也。”泰问主者曰：“人有何行，死得乐报？”主者唯言：奉法弟子，精进持戒，得乐报，无有滴罚也。泰复问曰：“人未事法时，所行罪过，事法之后，得以除不？”答曰：“皆除也。”语毕，主者开縢箧，检泰年纪，尚有余算三十年在。乃遣泰还。临别，主者曰：“已见地狱罪报如是，当告世人，皆令作善。善恶随人，其犹影响，可不慎乎？”时亲表内外候视泰者，五六十人，同闻泰说。泰自书记，以示时人。时晋太始五年七月十三日也。乃为祖父母二弟延请僧众，大设福会。皆命子孙改意奉法，课劝精进。时人闻泰死而复生，多见罪福，互来访问。时有太中大夫武城孙丰，关内侯常山郝伯平等十人，同集泰舍，款曲寻问，莫不惧然，皆即奉法也。（法苑珠林七太平广记三百七十七）

   晋沙门支法衡，晋初人也。得病旬日亡。经三日而稣活。说死时，有人将去，见如官曹舍者数处，不肯受之。俄见有铁轮，轮上有铁爪，从西转来；无持引者，而转驶如风。有一吏呼罪人当轮立；轮转来轹之，翻还；如此，数人碎烂。吏呼衡道人来当轮立。衡恐怖自责，悔不精进，“今当此轮乎？”语毕，谓衡曰：“道人可去！”于是仰首，见天有孔，不觉倏尔上升。以头穿中，两手搏两边，四向顾视，见七宝宫殿，及诸天人。衡甚踊跃，不能得上。疲而复还下所。将衡去。人笑曰：“见何等物，不能上乎？”乃以衡付船官。船官行船，使为柂工。衡曰：“我不能持柂。”强之。有船数百，皆随衡后。衡不晓捉柂，跄沙洲上。吏司推衡，汝道而失，以法应斩。引衡上岸，雷鼓将斩。忽有五色二龙，推船还浮。吏乃原衡罪。载衡北行。三十许里，见好屯岸，有数万家，云是流人。衡窃上岸。屯中饶狗，牙欲啮之。衡大恐惧。望见西北有讲堂，上有沙门甚众，闻经呗之声。衡遽走趣之。堂有十二阶。衡始蹑一阶，见亡师法柱踞胡床坐。见衡曰：“我弟子也，何以而来？”因起临阶，以手巾打衡面，曰，“莫来！”衡甚欲上，复举步登阶。柱复推令下。至三乃止。见平地有井一口，深三四丈，塼无隙际。衡心念言，此井自然。井边有人谓曰：“不自然者，何得成井？”虽见法柱，故倚望之，谓衡“可复道还去，狗不啮汝！”衡还水边，亦不见向来船也。衡渴欲饮水，乃堕水中，因便得稣。于是出家，持戒菜食。昼夜精思为至行。沙门比丘法桥，衡弟子也。（珠林七）

   晋安罗江县，有霍山，其高蔽日。上有石杵，（高僧传石杵作石盂疑杵是杅字之讹）面径数丈。杵中泉水，深五六尺，经常流溢。古老传云，列仙之所游饵也。有沙门释僧群，隐居其山，常饮此水，遂以不饥，因而绝粒。晋安太守陶夏，（高僧传云陶夔）闻而求之。群以水遗陶，出山辄臭。陶于是越海造山。于时天景澄朗。陶践山足，便风雨晦暝。如此者三，竟不得至。群所栖营，与泉隔一涧。旦夕往还，以一木为梁。后旦将渡，辄见一折翅鸭，舒翼当梁，头逆唼；僧群永不得过。欲举锡拨之，恐其坠死。于此绝水，俄而饥卒。时传云，年百四十。群之将死，为众说云：“年少时尝打折一鸭翅，将或此鸭因缘之报乎？”（珠林六十三）

   晋沙门耆域者，天竺人也。自西域浮海而来，将游关洛，达旧襄阳，欲寄载船北渡。船人见梵沙门衣服弊陋，轻而不载。比船达北岸，耆域亦上。举船皆惊。域前行，有两虎迎之，弭耳掉尾，域手摩其头，虎便入草。于是南北岸奔往请问，域日无所应答。及去，有数百人追之；见域徐行，而众走犹不及。惠帝末，域至洛阳。洛阳道士悉往礼焉。域不为起。译语讥其服章曰，“汝曹分流佛法，不以真诚，但为浮华，求供养耳。”见洛阳宫，曰，“忉利天宫，仿彿似此。当以道力成就，而生死力为之，不亦勤苦乎！”沙门支法渊竺法兴。并年少，后至。域为起立。法渊作礼讫，域以手摩其头曰：“好菩萨，羊中来。”见法兴入门，域大欣笑，往迎作礼。捉法兴手，举着头上曰：“好菩萨，从天人中来？”尚方中有一人，废病数年，垂死。域往视之，谓曰：“何以堕落，生此忧苦？”下病人于地，卧单席上，以应器置腹上，纻布覆之。梵呗三偈讫，为梵祝可数千语。寻有臭气满屋。病人曰，活矣。域令人举布，见应器中如污泥者。病人遂瘥。长沙太守滕永文，先颇精进。时在洛阳，两脚风挛经年。域为祝，应时得申，数日起行。满水寺中有思惟树，先枯死，域向之祝，旬日，树还生茂。时寺中有竺法行善谈论，时以比乐令。见域，稽首曰：“已见得道证，愿当秉法。”域曰：“守口摄意，身莫犯如是行者，度世去。”法行曰：“得道者当授所未闻。斯言，人岁沙弥亦以之诵，非所望于得道者。”域笑曰：“如子之言，八岁而致诵，百岁不能行。人皆知敬得道者，不知行之即自得。以我观之易耳。妙当在君，岂愠未闻。”京师贵贱，赠遗衣物，以数千亿万，悉受之。临去，封而留之，唯作旛八百枚，以骆驼负之先遣。随估客西归天竺。又持法兴一纳袈裟随身。谓法兴曰：“此地方大为造新之罪，可哀如何？”域发，送者数千人。于洛阳寺中中食讫，取道。人有其日发长安来，见域在长安寺中。又域所遣估客及骆驼奴达炖煌河上，逢估客弟于天竺来，云近炖煌寺中见域。弟子漯登者云，于流沙北逢域，言语款曲，计其旬日，又域发洛阳时也。而其所行盖已万里矣。（珠林二十八高僧传载在耆域之□当迻正）

