    冥祥记(9) 

   宋仑氏二女，东官曾城人也，是时祖姊妹。元嘉九年。（一引作元年）姊年十岁，妹年九岁，里越愚蒙，未知经法。忽以二月八日并失所在，三日而归，粗说见佛。九月十五日又失，一旬还，作外国语，诵经及梵书见西域沙门，便相开解。明年正月十五日，忽复失之，田间作人云：见其从风径飘上天。父母号惧，祀神求福。（一引作父母哀哭求祷神鬼）既而经月乃返，剃头为尼，被服法衣，持发而归。自说；见佛及比丘尼，曰：“汝宿世因缘，应为我弟子。”举手摩头，发因堕落，与其法名；大曰法缘小曰法彩。临遣还，曰：“可作精舍，当与汝经法也。”女既归家，即毁除鬼座，缮立精庐，夜齐诵经，夕中每有五色光明，流泛峰岭，若灯烛。二女自此后容止华雅，音制诠正，上京风调，不能过也。刺史韦朗孔默等（三字一引作就里）并迎供养，闻其谈说，甚敬异焉。于是溪里皆知奉法。（珠林五又二十二）

   宋玉球，字叔达，太原人也，为涪陵太守，以元嘉九年于郡失守，系在刑狱，着一重锁，钉鍱坚固。球先精进，既在囹圄，用心尤至。狱中百余人，并多饥饿，球每食，皆分施之。日自持斋至心念观世音。夜梦升高座，见一沙门，以一卷经与之，题云“光明安行品并诸菩萨名”球得而披读，忘第一菩萨名，第二观世音，第三大势至，又见一车轮沙门曰：“此五道轮也。”既觉，锁皆断脱球心知神力弥增专到，因自钉治其锁，经三日而被原宥。（珠林二十三）

   宋刘龄者，不知何许人也，居晋陵东路城屯，颇奉法，于宅中立精舍一闲，时设斋集。元嘉九年三月二十七日，父暴病亡。巫祝并云：家当更有三人丧亡。邻家有道士祭酒，姓魏名叵，常为章符，诳化屯里，语龄曰：“君家衰祸未已，由奉胡神故也。若事大道，必蒙福祐，不改意者，将来灭门。”龄遂揭延祭酒，罢不奉法。叵云：“宜焚去经像，灾乃当除耳。”遂闭精舍户，放火焚烧，炎炽移日，而所烧者，唯屋而已，经像旛坐，俨然如故，像于中夜，又放火赫然。时诸祭酒有二十许人，亦有惧畏灵验，密委去者。叵等师徒，犹盛意不止；被发偊步，执持刀索，云斥佛还胡国，不得留中夏，为民害也。龄于其夕，如有人殴打之者，顿仆于地，家人扶起，示余气息，遂委挛躄不能行动，道士魏叵，其时体内发疽，日出二升，不过一月，受苦便死。自外同伴，并皆着癞。其邻人东安太守水丘和传于东阳无疑，时亦多有见者。（珠林六十二）

   宋马虔伯，巴西阆中人也，少信佛法，尝作宣汉县宰。以元嘉十二年七月夜，于县得梦：见天际有三人，长二丈余，姿容严丽，临云下观，诸天妓乐盈仞，空中告曰：“汝厄在荆楚，戊寅之年，八月四日，若处山泽，其祸克消，人中斋戒亦可获免，若过此期，当悟道也。”时俯见相识杨暹等八人，并着锁械，又见道士胡辽，半身土中。天中天际神人皆记八人命尽年月，唯语辽曰：“若能修立功德，犹可延长也。”暹等皆如期终亡，辽益惧奉法，山居勤励弥至。虔伯后为梁州西曹掾（广记引有掾字）州将萧思话也，萧转南蛮，复命为行参军，虔伯耳荆楚之言，心甚惧然，求萧解职，将适衡山，萧苦不许。十五年即戊寅岁也，六月末，得病，至八月四日，危笃守命。其日黄昏后，忽朗然彻视，遥见西面有三人，形长可二丈，前一人衣袷垂鬓，顶光圆明，后二人姿质金曜，仪相端备，列于空中，去地数仞。虔伯委悉详视，犹是前所梦者也。顷之不见，余芳移时方歇，同居小大，皆闻香气，因而流汗，病即小瘥。虔伯所居宇卑陋，于时自觉处在殿堂，廊壁环曜，皆是珍宝。于是所患悉以平复。（珠林三十二广记一百十三）

   宋沙门竺惠庆，广陵人也，经行修明。元嘉十二年，荆扬大水，川陵如一。惠庆将入庐山，船至小，而暴风忽起，同旅已得依浦，唯惠庆船未及得泊；飘扬中江，风疾浪涌，静待沦覆。庆正心端念，诵观世音经，洲际之人，望见其船迎飙截流，如有数十人牵挽之者，迳到上岸，一舫全济。（珠林六十五）

   宋葛济之，句容人，稚川后也。妻同郡纪氏体貌闲雅，甚有妇德。济之世事仙学，纪氏亦同，而心乐佛法，常存诚不替。元嘉十三年，方在机织，忽觉云日开朗，空中清明，因投释筐梭，仰望四表；见西方有如来真形，及宝盖旛幢，蔽映天汉。心独喜曰：“经说无量寿佛，即此者耶？”便头面作礼。济之敬其如此，仍起就之，纪授济手，指示佛所，济亦登见半身及诸旛盖，俄而隐没。于是云日鲜彩，五色烛耀，乡比亲族，颇亦睹见。两三食顷，方稍除歇。自是屯闾多归法者。（珠林十五广记一百十四）

   宋尼慧木者，姓傅氏，十一出家，受持小戒，居梁郡筑弋屯寺，始读大品，日诵两卷。师慧超，尝建经堂，木往礼拜，辄见屋内东北隅有一沙门，金色黑衣，足不履地。木又于夜中卧而诵习，梦到西方，见一浴池，有芙蓉华，诸化生人，列坐其中；有一大华，独空无人，木欲登华，攀牵用力，不觉诵经，音响高大，木母谓其魇惊，起唤之。木母笃老，口无复齿，木恒嚼哺饴母，为以过中，不得净漱，故年将立，不受大戒。母终亡后，木自除草开坛，请师受戒。忽于坛所见天地晃然，悉黄金色，仰望西南，见一天人，着襈衣，衣色赤黄，去木或近或远，寻没不见。凡见灵异，秘不语人。木兄出家，闻而欲知，乃诳诱之曰：“汝为道积年，竟无所招，比可养发，当访出门。”木闻甚惧，谓当实然，乃粗言所见。唯静称尼闻其道德，称往为狎，方便请问，乃为具说。木后与同等共礼无量寿佛，因伏地不起，咸谓得眠，蹴而问之，木竟不答，静称复独苦求问，木云：“当伏地之时，梦往安养国见佛，为说小品，已得四卷，因被蹴即觉，甚追恨之。”木元嘉十四年时已六十九。（珠林十五）

   宋释僧瑜，吴兴余杭人，本姓周氏，弱冠出家，号为神理，精修苦业，始终不渝。元嘉十五年，游憩庐山，同侣有昙温慧光等，皆厉操贞洁，俱尚幽栖。乃共筑架其山之阳，今招隐精舍是也。瑜常以为：结溺三途，情形故也，情将尽矣，形亦宜损；药王之鹣，独何云远？于是屡发言誓，始契烧身，四十有四，孝建二年六月三日，将就本志，道俗赴观，车骑填接。瑜率众行道，训授典戒。尔日密云将雨，瑜乃慨然发誓曰：“若我所志克明，天当清朗；如期诚无感，便宜滂澍。使此四辈知神应之无昧也。”言已，顷之，云景明霁。及焚爓交至，合掌端一，有紫气腾空，别表烟外，移晷乃歇。后旬有四日，瑜所住房里，双桐生焉，根枝丰茂，巨细如一，贯榱直竦，遂成鸿树。理识者以为娑罗宝树，克炳泥洹，瑜之庶几，故见斯证。因号曰双桐沙门。吴郡张辩，时为平南长史，亲睹其事，具为传赞云。（珠林六十三）

   宋阮稚宗者，河东人也，元嘉十六年，随钟离太守阮愔在郡。愔便与稚宗行至远屯，郡吏盖苟边定随焉。行达民家，恍忽如眠，便不复寤；民以为死，举出门外，方营殡具，经夕能言。说：初有一百许人，缚稚宗去，行数十里，至一佛图，僧众供养，不异于世。有一僧曰：“汝好渔猎，今应受报。”便取稚宗皮，剥脔截具，如治诸牲兽之法，复纳于深水，钩口出之，剖破解切，若为脍状，又镬煮炉炙，初悉糜烂，随以还复，痛恼苦毒，至三乃止。问欲活不？稚宗便叩头请命。道人令其蹲地，以水灌之，云一灌除罪五百。稚宗苦求多灌，沙门曰：“唯三足矣。”见有蚁数头，道人指曰：“此虽微物，亦不可杀，无论复巨此者也。鱼肉自死，此可啖耳。斋会之日，悉着新衣，无新，可浣也。”稚宗因问：“我行旅有三，而独婴苦，何也？”道人曰：“彼二人自知罪福，知而故犯；唯尔愚蒙，不识缘报，故以相诫。”因尔便稣，数日能起。由是遂断渔猎耳。（珠林六十四）

   宋邢怀明，河间人，宋大将军参军，尝随南郡太守朱修之北伐，俱见陷没。于是伺候闲隙，俱得遁归，夜行昼伏，已经三日；犹惧追捕，乃遣人前觇虏候，即数日不还。一夕，将雨阴闇，所遣人将晓忽至。至乃惊曰：“向遥见火光甚明，故来投之，那得至而反闇？”修等怪愕。怀明先奉法，自征后，头上恒载观世音经，转读不废；尔夕亦暗诵，咸疑是经神力。于是常共祈心，遂以得免，居于京师。元嘉十七年，有沙门诣怀明云：“贫道见此巷中及君家，殊有血气，宜移避之。”语毕便去。怀明追而目之，出门便没，意甚恶之。经二旬，邻人张景秀伤父，及杀父妾，怀明以为血气之征，庶得无事。时与刘斌刘景文比门连接，同在一巷；其年，并以刘湛之党，同被诛夷云。（珠林二十三）

   宋程德度，武昌人，父道惠，广州刺史，度为卫军临川王行参军。时在寻阳，屋有燕窠，夜见屋里忽然自明，有一小儿，从窠而出，长可尺余，洁净分明，至度床前曰：“君却后二年，当得长生之道。”儵然而灭。德度甚秘异之。元嘉十七年，随王镇广陵，遇禅师释道恭，因就学禅，甚有解分。到十九年春，其家武昌空斋，忽有殊香芬馥，达于衢路。阖境往观，三日乃歇。（珠林二十八）

