    中国地质略论(3) 

   第四 地质上之发育

   地球未成以先，吾中国亦气体中之一份耳，无可言者，故以地球成后始。

   （一）太古代之中国 太古代之地球，洪水澎湃，烈火郁盘，地鲜出水，奚言生物，瞑想其状，当惟见洪流激浪而已。

   然火力所激，而地壳变形，昆仑山脉，忽然隆出；蒙古之一部分，及今之山东，亦离水成陆，崛起海中，其他则惟巨浸无际，怒浪拂天已耳。

   （二）古生代之中国 地壳地心，鏖战既久，其后地心花刚岩之溶液，挟火力以泉涌，流溢海陆，地壳随之隆出水面，乃构成东方亚细亚之大陆。秦岭以北断层分走于诸方，即为台地，大苇鳞木印木等巨大植物，于焉繁殖。以北，则地层恒作波折形，似曾为山脉者。厥后经风雨之剥蚀，海浪之冲激，秦岭以北，渐成海底，无量植物，受水石之迫压，及地心热力，相率僵死。然地心火力，则犹冲突而未有已也，故复隆出水中，成阶级状之台地，所谓支那炭田者，实形成于此时焉。然其南部，尚潜海底，迨因受西北方之横压力，而秦岭以南之地层，遂成波状之崛起，即所谓支那山系（南岭）者是也。

   （三）中生代之中国 火山之活动，至是稍衰，惟南方之一部，渐至沦陷，成新地中海，是实今日四川省之洼地（四川之赤盆砂地），而南支那之炭田也。迨喜马拉牙山崭然显头角，而南部中国始全为陆地。厥后南京与汉江之北，生分走北东之两断层，陷落而成中原，即为历代枭雄逐鹿地，以造成我中国旧史之骨子者也。

   （四）新生代之中国 入新生代之初，水火之威日杀，甘肃及蒙古地方，昔为内海，至是亦渐就干涸，砂漠成焉。然以暴风所经营，故土砂埃尘，均随风飞动，运入黄河流域地方，积为黄土。扬子江北部，亦广大之砂漠耳，后以风之吹拂，雨之浸润，遂成累斯，故累斯大发育于中国。其他则与今日地形，几无大异矣。

   第五 世界第一石炭国

   世界第一石炭国！石炭者，与国家经济消长有密接之关系，而足以决盛衰生死之大问题者也。盖以汽生力之世界，无不以石炭为原动力者，失之则能令机械悉死，铁舰不神。虽曰将以电生力矣，然石炭亦能分握一方霸权，操一国之生死，则吾所敢断言也。故若英若美，均假僵死植物之灵，以横绝一世；今且垂尽矣，此彼都人士，所为抚心愁叹，皇皇大索者也。列邦如是，我国如何？利忒何芬曰：“世界第一石炭国！……”今据日本之地质调查者所报告，石炭田之大小位置，图遍于左，即：

   ●满洲七处

   芜河水         ┐

   赛马集         │辽东

   太子河沿岸（上流）   │

   本溪湖         ┘

   锦州府（大小凌河上流） ┐

   宁远县         │辽西

   中后所         ┘

   ●直隶省六处

   石门塞（临榆县）

   开平

   北京之西方（房山县附近）

   保安州

   蔚州          西宁州

   ●山西省六处

   东南部炭田       西南部炭田

   五台县         大同宁民府间炭田

   中路（译音）      西印子（译音）

   ●四川省一处

   雅州府

   ●河南省两处

   南召县         鲁山县附近

   ●江西省六处

   丰城          新喻

   萍乡          兴安

   乐平          饶州

   ●福建省两处

   邵武县         建宁府

   ●安徽省一处

   宣城

   ●山东省七处

   沂州府         新泰县

   莱芜县         章丘县

   临榆县         通县

   博山县及淄川县

   ●甘肃省五处

   兰州府         大通县

   古浪县         定羗县

   山丹州

   等四十三处是也。或谓此外有湖南东南部有烟无烟炭田，无虑二万一千方迈尔[30]，虽未得其的据，然吾中国炭田之未发见者，固不知其几许，宁止湖南？今仅就图中（见13页）山西省有烟无烟大炭田计之，约各一万三千五百方迈尔，合计七百万步[31]。加以他处炭田，拟一极少数，为一千万步。设平均厚率为三十尺，一立方坪之重量为八吨，则其总量凡一万二千亿吨，即每年采掘一亿二千万吨，亦可保持至一万年之久而未有尽也。况加以湖南传说之炭田，五百六十六万步即约六千八百亿吨乎。吾以之自熹，吾以之自慰。然有一奇现象焉，即与吾前言反对者，曰中国将以石炭亡是也。列强领土之中，既将告罄，而中国乃直当其解决盛衰问题之冲，列国将来工业之盛衰，几一系于占领支那之得失，遂攘臂而起，惧为人先。复以不能越势力平均之范围，乃相率而谈分割，血眼欲裂，直睨炭田。而我复麻木罔觉，挟无量巨资，不知所用，惟沾沾于微利以自贼，于是今日山西某炭田夺于英，明日山东各炭田夺于德[32]，而诸国犹群相要曰：“采掘权！采掘权！！”呜呼，不待十年，将见此朊朊[33]中原，已非复吾曹之故国，握炭田之旧主，乃为采炭之奴，弃宝藏之荡子，反获鄙夫之谥。虽曰炭田有以诲盗，而慢藏[34]不用，则谁之罪哉。

   【注释】

   [29] 按这里的临榆县、通县，据本文所附地图，当为临淄县、潍县。

   [30] 迈尔：英语mile的音译，即英里。

   [31] 步：日本的面积单位，同坪，一坪合三·三〇五七平方米。

   [32] 山西某炭田夺于英：指一八九四年（光绪二十年）英国福公司攫取山西盂县平定矿权。山东各炭田夺于德，指一八九八年（光绪二十四年）德国政府攫取山东胶济铁路沿线三十里内矿权，次年德商瑞记洋行攫取山东境内五处矿权。

   [33] 朊朊：肥沃。

   [34] 慢藏：意思是财物保管不严。《易·系辞上》：“慢藏诲盗。”

