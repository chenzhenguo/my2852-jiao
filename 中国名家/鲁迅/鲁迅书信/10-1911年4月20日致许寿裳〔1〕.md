    1911年4月20日致许寿裳〔1〕 

   季黻君监：

   不数日前曾奉一函，意已先尘左右。昨得手〔2〕札，属治心学，敬悉一是。今年更得兼任，至为欢忻。以微事相委，本亦当效绵力，顾境遇所迫，尚有不能已于言者。仆今年在校，卒卒鲜暇，事皆覍末猥杂，足浊脑海，然以饭故，不能立时绝去，思之所及，辄起叹喟；与去年在师校时，课事而外更无余事者，有如天渊。而协和忽以书来，命赓前译，且须五月中告成，已诺之矣。然执笔必在夜十时以后，所余尚二百余叶，未知如何始克告竣，惟糊涂译去，更不思惟以乱心曲矣。若无此事，心学固可执笔，今兹则颇无奈何，可不秋季再行应命？然亦希别择简洁之本，自加删存，指定孰则应留，孰则应去。若以是巨册令仆妄加存薙，则素不治心学，殊无所措其手足，有如业骑之人，操楫而涉汒洋，纵出全力，亦当不达彼岸也。如何？希昭察之。复试〔3〕又在即，故友当又渐渐相聚，闻杭州师校欲请君主讲，有无消息？诺不？此承曼福。

   仆树 顿首三月二十二日〔4〕

   〔1〕此信原无标点。

   〔2〕心学即心理学。

   〔3〕复试清末学部规定，各省中学堂应届毕业学生需集中省会举行会考，“由提学使复试定等咨部奏奖。”

   〔4〕公历为四月二十日。

