    1911年7月31日致许寿裳〔1〕 

   季茀君监：

   两月前乘间东行〔2〕，居半月而返，不访一友，亦不一游览，厪一看丸善〔3〕所陈书，咸非故有，所欲得者极多，遂索性不购一书。闭居越中，与新颢气久不相接，未二载遽成村人，不足自悲悼耶。比返后又半月，始得手示，自日本辗转而至。属购之书已不可致，惟杂志少许及无趾之书，则已持归，可一小箧，余数册未出，已函使直寄北京。又昨得逖先书并《小学答问》一大缚，君应得十五部，因即以一册邮上，其它暂存仆所，如何处置，尚俟来命逖先云刻资共百五十金，印三百部计五十金，奉先生〔4〕一百部，其二百则分与出资者，计一金适得一部云。越中学事，惟从横家〔5〕乃大得法，不才如仆，例当沙汰。中学事难财绌，子英方力辞，仆亦决拟不就，而家食既难，它处又无可设法，京华人才多于鲫鱼，自不可入，仆颇欲在它处得一地位，虽远无害，有机会时，尚希代为图之。协和自四月以来即无消息，其近状如何，亦乞示及。写利初愈，不能多作书，余待后述。倘有暇，尚祈以尺书见投。此颂曼福。

   树人 上闰六月初六日〔6〕

   起孟及ノプ子〔7〕已返越，即此问候，稍后数日当以书相谭。

   又及

   〔1〕此信原无标点。

   〔2〕鲁迅这次去日本系为促周作人夫妇回国。

   〔3〕丸善日本东京的一家书店，除发行新书刊外，并代办欧美书刊。

   〔4〕指章太炎（1869～1936），名炳麟，号太炎，浙江余杭人，清末革命家、学者。著有《章氏丛书》、《章氏丛书续编》等。一九〇八年在东京曾为鲁迅等讲授文字学。

   〔5〕从横家战国时，苏秦游说六国合纵抗秦，张仪游说六国连横奉秦。后遂称苏秦、张仪一类说客为纵横家。这里用以指绍兴教育界玩弄权术的人。从，通纵。

   〔6〕公历为七月三十一日。

   〔7〕ノプ子：信子，指羽太信子，周作人妻。

