    1927年12月6日致蔡元培〔1〕 

   孑民先生几下，谨启者：

   久违雅范，结念弥深，伏知贤劳，未敢趋谒。兹有荆君有麟，本树人旧日学生，忠于国事，服务已久，近知江北一带，颇有散兵，半是北军〔2〕旧属，既失渠率，迸散江湖，出没不常，亦为民患。荆君往昔之同学及同乡辈，间亦流落其中，得悉彼辈近态，本非夙心，倘有所依，极甘归命，因思招之使来，略加编练，则内足以纾内顾之劳，外足以击残余之敌。其于党国，诚为两得。已曾历访数处，贡其款诚，尤切希一聆先生教示，以为轨臬。辄不揣微末，特为介绍，进谒台端，倘蒙假以颜色，俾毕其词，更赐指挥，实为万幸。肃此布达，敬请道安。

   后学周树人启上 十二月六日

   注释：

   〔1〕此信原无标点。

   〔2〕北军指北洋军阀军队。

