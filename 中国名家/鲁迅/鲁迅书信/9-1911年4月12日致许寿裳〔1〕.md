    1911年4月12日致许寿裳〔1〕 

   季黻君监：

   得三月二日手毕，发读忻尉。月入八十，居北京自不易易，倘别有兼事，斯有济耳。协和自暌隔后，仅来一书，言离甚病，并令赓译质学〔2〕，义不可却，已寄两帖，而信息遂杳，今乃知已移入陆军小学，大可欢喜。此不特面朱可退，即其旋行之疾，亦必已矣。越校甚不易治，人人心中存一界或，诸嵊为甚，山会则颇坦然，此殆气禀有别。希冀既亡，居此何事。三四月中，决去此校，拟杜门数日，为协和译书，至完乃走日本，速启孟偕返，此事了后，当在夏杪，比秋恐又家食，今年下半年，尚希随时为仆留意也。《小学答问》刊资已寄去，计十五圆，与仆相等，闻板已刻成，然方寄日本自校，故未印墨。此款今可不必见还，近方售尽土地，尚有数文在手。倘一思将来，足以寒心，顾仆颇能自遏其思，俾勿深入，读《恨赋》〔3〕未终而鼾声作，法豪〔4〕将为我师矣。迩又拟立一社，集资刊越先正著述，次第流布，已得同志数人，亦是蚊子负山〔5〕之业，然此蚊不自量力之勇，亦尚可嘉。若得成立，当更以闻。北京琉璃厂肆有异书不？时欲入夏，幸力自摄。

   仆树上 三月十四日〔6〕

   并希时通消息，信可寄舍间或绍城塔子桥僧立小学堂周乔峰〔7〕。

   〔1〕此信原无标点。

   〔2〕质学即化学。

   〔3〕《恨赋》南朝梁江淹作，见于《文选》卷十六。

   〔4〕法豪指欧阳法孝（江西等地读孝为豪），江西人，一九〇六年留学日本时曾和鲁迅同住东京伏见馆。

   〔5〕蚊子负山语出《庄子.秋水》：“是犹使蚊负山、商蚷驰河也，必不胜任矣。”

   〔6〕公历为四月十二日。

   〔7〕周乔峰名建人，字乔峰，鲁迅的三弟，生物学家。当时任绍兴僧立小学堂教师。

