    1913年1月 

   一日晴，暖。上午得二弟信，去年十二月二十六日发（14）。午后同季市游先农坛①，但人多耳。回看杨仲和，未遇。夜以汪氏、孙氏两辑本《谢承书》相校②，尽一卷。

   二日上午杨仲和来。午后寄二弟信（一）。同季市访协和于海昌馆，坐一小时。赴留黎厂循览书画骨董肆，无所获。常毅箴来过，未见。

   三日午后有周大封来访，自云居笄头山，父名庆榕，与我家为同族。晚铭伯来别，云明日晨复赴天津。夜风。

   四日上午赴部，有集会，设茗酒果食，董次长演说。午后得阮立夫九江来信。晚间得二弟所寄《事类赋》一部，去年十二月二十六日发。晚留黎厂肆持旧书来阅，并无佳本，有尤袤《全唐诗话》及孙涛《续编》一部，共八册，尚直翻捡[检]，因以五金买之。

   五日星期休息。午后协和来贷金二十，季市招出游，遂同赴前门内临记洋行购茶食二种，又合买饼饵果糖付协和，以贻其孺子。赴青云阁饮茗，将晚回邑馆。

   六日昙，甚冷。晚首重鼻窒似感冒，蒙被卧良久，顿愈，仍起阅书。

   七日昙。上午寄二弟信（二）。下午雨霰。晚得二弟信，去年十二月三十日发（15）。

   八日晴。天气转湿。晚得二弟信，一月四日发（一）。

   九日晴，午后昙。步至小市看所列地摊，无所可买。

   十日上午寄二弟信（三）。夜风。

   十一日晴。下午许季上忽欲入清宫之门以望南海子，遂相约驰往，然终为守监所阻，不得进。季上乃往西长安街，予则至前门内西美居买饼饵一元而归。

   十二日晴，风。上午蔡国卿来。午后得二弟及三弟信，八日发（2）。往南通州馆访季天复，坐半小时。下午往官书局购《寒山诗》一本，一元；《樊南文集补编》一部四本，三元。又阅旧书肆，得《水经注汇校》一部十六本，刻甚草率，而价止一元。晚得二弟寄小包二，内德文《卢那画传》一册，珂纳柳思《有形美术要义》一册，日文《小供之画》一册，并六日发。

   十三日午后得江叔海信，即复之。收五日《越铎报》，有孙德卿写真，与徐伯荪、陶焕卿等遗象相杂厕，可笑，然近人之妄亦可怖也。

   十四日无事。

   十五日晨微雪如絮缀寒柯上，视之极美。上午睍。寄二弟并三弟信（四）。

   十六日晴。上午得羽太母信，十六日发。

   十七日上午寄羽太家信。寄二弟《开元占经》一部，分作两包。午后见游允白自汉寿县来信。下午得初六至初十日《越铎报》各一分。

   十八日午后往留黎厂书肆，见寄售敦煌石室所出唐人写经四卷，墨色如新，纸亦不甚渝敝，殆是罗叔蕴辈从学部窃出者。每卷索五十金，看毕还之。购《功顺堂丛书》一部二十四本，四元，书不甚佳，而内有《西清笔记》、《泾林杂记》、《广阳杂记》等可读。晚收十一、十二日《越铎报》各一分。

   十九日日曜休息。季市烹一鹜招我午饭，诗荃亦在。晚得二弟及二弟妇信（3），又叶书一，均十三日发。收十三至十五日《越铎》各一分。夜风。

   二十日昙，上午微雪即霁。寄二弟并二弟妇信（五）。

   二十一日昙，晨微雪即止。一日无事。

   二十二日晴，风。下午得二弟信，十七日发（4）。收十六至十八日《越铎》各一分。

   二十三日晴。晚夏揖颜来访，计不见已近十年。

   二十四日雪而时见日光。上午寄二弟信（六）。晚雪止，夜复降，已而月出。

   二十五日微雪。晨忽有人突入室中，自称姓吕，余姚人，意在乞资，严词拒之。午后雪止，有日光。收十九日《越铎报》一分。晚得二弟所寄写书纸五帖计五百枚，十九日付邮。

   二十六日晴。日曜休息。午后收二十及二十一日《越铎报》各一分。晚得二弟及三弟信并三弟所作《茶店闲话》四则，二十二日发（5）。收廿二日《越铎》一分，又廿一、廿二日《警铎》各一分。夜得二弟所寄《山越工作所标本目录》一册，二十二日发。

   二十七日午后收本月俸二百二十元。晚阮和孙来访，并偕一客姓曾，是寿洙邻亲戚云。

   二十八日晴，风。上午钱稻孙到部，云前日抵京，以石刻贯休作《十六应真象》相赠。石刻于清乾隆时，在圣因寺，今为朱瑞所毁。张稼庭至部来访。午后往西河沿交通银行以纸币易银元。协和返资二十，季市七十。夜大风。

   二十九日晴。上午寄二弟及三弟信，附家用五十元，书籍费二十元（七）。往交民巷日本邮局寄与相摸屋信，托其购书，并银三十元，又季市书款十元。下午往烂缦胡同寿洙邻寓访阮和孙，坐少顷。收二十三至二十五日《越铎日报》各一分。

   三十日无事。

   三十一日晴，微风。上午寄陈子英信。

   〖注释〗

   ①游先农坛是日为“共和大纪念日”，内务部礼俗司在先农坛设立的古物保存所免费开放，游人甚多。

   ②以汪氏、孙氏两辑本《谢承书》相校《谢承书》，即谢承《后汉书》。鲁迅于上年八月十五日抄讫汪文台辑本，今日起又用清代孙志祖辑本与之互校。三月五日开始抄写校订本。

