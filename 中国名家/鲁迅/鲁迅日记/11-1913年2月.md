    1913年2月 

   一日午后往留黎厂书肆购《十七史》不成。晚收廿六日《越铎》一分。

   二日星期休息。上午得二弟信，附《贺新年篇》一纸，为《天觉报》作者，二十七日发（6）。王君懋熔来谈，午刻去。午后许季上来，同往留黎厂阅书，购《尔雅翼》一部六册，一元。又购北邙所出明器①五具，银六元，凡人一、豕一、羊一、鹜一，又独角人面兽身物一，有翼，不知何名。晚收廿七、廿八《越铎》各一分，又廿八日《警铎》一分。

   三日上午寄二弟信（八）。下午同季市、季上往留黎厂，又购明器二事：女子立象一，碓一，共一元半。

   四日昙。早上夏揖颜来访。下午收二十九日《越铎》一分。夜大风。

   五日晴，风。晨得二弟信，三十一日发（7）。午后同齐寿山往小市，因风无一地摊，遂归。过一骨董肆，见有胆瓶，作豇豆色，虽微瑕而尚可玩，云是道光窖，因以一元得之。范总长辞职而代以海军总长刘冠雄，下午到部演说少顷，不知所云。赴临记洋行购饼饵、饴糖共三元。晚收二弟所寄《无机化学》译稿三册，三十一日发，为诗荃所欲假观者，即交季市，托转赠之。收三十一日及一日《越铎》各一分，又三十日《越铎》及《警铎》各一分。收李鸿梁信。季市招饮，有蒸鹜、火腿。

   六日晴。旧历元旦也。午后即散部往琉璃厂，诸店悉闭，仅有玩具摊不少，买数事而归。

   七日上午寄二弟信（九）。午后风。下午寿洙邻、曾丽润、阮和孙来访，坐少顷，同赴南味斋夕餐。

   八日晴，风。上午赴部，车夫误蹍地上所置橡皮水管，有似巡警者及常服者三数人突来乱击之，季世人性都如野狗，可叹！午后赴留黎厂买得朱长文《墨池编》一部六册，附朱象贤《印典》二册，十元。又《陶庵梦忆》一部四册，一元，此为王文诰所编，刻于桂林，虽单行本，然疑与《粤雅堂丛书》本同也。下午往看季市，则惘惘如欲睡，即出。晚谷青来，假去二十元。

   九日晴。上午得二弟信并叶书一，均五日发（8）。收二日《越铎》一分。星期休息日也。午后赴琉璃厂，途中遇杨仲和，导余游花[火]神庙，列肆甚多，均售古玩，间有书画，然大抵新品及伪品耳，览一周别去。视旧书肆，至宏道堂买得《湖海楼丛书》一部二十二册，七元；《佩文斋书画谱》一部三十二册，二十元。其主人程姓，年已五十余，自云索价高者，总因欲多赢几文之故，亦诚言也。又云官局书颇备，此事利薄，侪辈多不愿为，而我为之。夜风。

   十日晴，风。夜季市贻火腿一块。

   十一日上午复李鸿梁信。

   十二日统一纪念日②，休假。上午得陈子英信，五日发。收八日《越铎》一分。午后寄二弟信（十）。赴厂甸③阅所陈书画。买《画征录》一部二册，三角；《神州大观》第一集一册，一元六角半，此即《神州国光集》所改，而楮墨较佳，册子亦较大。拟自此册起，联续买之。

   十三日昙。下午有美国人海端生者来部，与次长谈至六时方去，同坐甚倦。

   十四日晴。夕蔡谷青来。夜大风。胃小痛。

   十五日大风。上午得二弟并三弟信，九日发（9）。前乞戴芦舲画山水一幅，今日持来，又包蝶仙作山水一枚，乃转乞所得者，晴窗披览，方佛见故乡矣。午后同戴芦舲游厂甸及花[火]神庙。教育部简作读音统一会会员，④下午有茗谈会，不赴。常毅箴欲得商务馆《新字典》，即以所有者贻之。晚收初九日《越铎日报》一分。

   十六日晴。星期休息。上午收十至十二日《越铎报》各一分。午后杜亚泉来。下午陈子英、张协和、季自求来。晚招子英、协和饮于广和居。收二弟所寄《或外小说集》第一、第二各五册，十二日付邮。

   十七日上午寄二弟及三弟信（十一）。午后同沈商耆赴图书馆访江叔海问交代日期。

   十八日晨得夏揖颜信，云将南旋，赴部途中遇之，折回邑馆，赠以《或外小说》第一、二各二册。下午同沈商耆往夏司长寓，方饮酒，遂同饮少许；复游花[火]神庙，历览众肆，盘桓至晚方归。夕得相摸屋书店叶书，十一日发。

   十九日上午常毅箴赠《中国学报》第三期一册。下午得二弟信，十四日发（10）。收十三至十五日《越铎日报》各一分。夜风。

   二十日晴，午后昙。退部赴劝业场理发，又买不倒翁两个，拟以贻二弟。赴花[火]神庙览一切摊肆，购得《欧[瓯]钵罗室书画过目考》一部四册，价一元。又至厂甸一游，寥落已甚。晚得相摸屋书店叶书，十二日发。

   二十一日昙。大风。晚寄二弟《中国学报》第三期一册。

   二十二日晴，风。上午收十六日《越铎报》一分。寄二弟信（十二）。陈象明母丧，致奠仪一金。下午朱迪先、马幼舆、陈子英来谈，至晚幼舆先去，遂邀迪先、子英饭于广和居。

   二十三日晴。星期休息。午后收十七至十九日《越铎》各一分。午后季自求、刘立青来，立青为作山水一幅，是蜀中山，缭以烟云，历二时许始成，题云：十年不见起孟，作画一张寄之。晚同饭于广和居。得二弟信，十八日发（十一）。

   二十四日午后得相摸屋所寄小包二个，内《笔耕园》一册，三十五圆；《正仓院志》一册，七十钱；《陈白阳花鸟真迹》一册，一圆，并十二日发。夜风。

   二十五日上午收王造周自开封来信，问子英寓处，即复之。午后寄相摸屋信。夜风。

   二十六日晨子英之仆池叔钧来。午收到本月俸银二百四十元。午后收二十至二十三日《越铎报》各一分。收二弟所寄格子纸三帖共五百校，二十日发。戴芦舲来看《笔耕园》，以为甚佳，晚同往广和居饮。夜胃小痛，多饮故也。

   二十七日晨杨仲和来。上午寄二弟信并本月家用五十元（ ）。午后同徐[齐]寿山、许季上游小市。下午季市遣人来取去《或外小说集》第一、二各一册，云袁文薮欲之。

   二十八日晴，风。无事。

   〖注释〗

   ①北邙北邙，山名，又称邙山、芒山，在河南洛阳市北。东汉及魏的王侯大臣多葬于此。明器，即随葬物品。鲁迅二日及三日购得明器七件后，按实物绘图两幅，并作《两幅手绘明器图的说明》，未收集。

   ②统一纪念日一九一二年二月十二日原是清帝下《退位诏》的日子，袁世凯因定每年此日为统一纪念日。

   ③厂甸在琉璃厂中间路北。每年夏历正月初一至十六日该处游人纷至，百货骈集，热闹非凡，俗称逛厂甸。

   ④简作读音统一会会员简，选拔。本年二月十五日至五月十五日，教育部选聘部内外专门人员举行读音统一会。该会后来制定注音字母三十九个，于一九一八年由教育部颁布施行。

