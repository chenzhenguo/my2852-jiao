    1923年2月 

   一日晴。无事。

   二日晴，风。午后往留黎厂买景元本《本草衍义》一部二册，二元八角。

   三日晴，风。上午寄马幼渔信。直隶官书局送来《石林遗书》一部十二本，四元五角；《授堂遗书》一部十六本，七元。午后往富晋书庄买书，不得。下午收去年十月上半月分奉泉百五十。买大柜两个，二十三元。

   四日晴。星期休息。下午补钞《唐诗纪事》一叶。

   五日晴。下午钱稻孙赠《道光十八年登科录》一册。胡适之寄《读书杂志》数枚。

   六日晴。下午同徐吉轩、裘子元游小市。夜省三寄来书一本。

   七日晴。午后自游小市。晚得其中堂寄来之左暄《三余偶笔》八册，《巾箱小品》四册，共泉三元二角。二弟亦从芸草堂购得佳书数种。

   八日昙。困顿，不赴部。订书数本。

   九日晴，风。午后游小市，买《太平广记》残本四册，每册五十文。寄镜吾先生信。

   十日昙。夜制书帙二枚。

   十一日晴。星期休息。上午制书帙二枚。下午贺慈章君引今关天彭君来谈，并赠《北京ノ顾亭林祠》一册。夜其中堂寄来《世说逸》一册，五角。

   十二日晴。休假。重装《金石存》四本，制书帙二枚，费一日。

   十三日晴。无事。

   十四日晴。上午收去年十月下半月分奉泉百五十。午后往留黎厂买《元珽墓志》并盖二枚，二元；《唐土名胜图会》六册，五元；《长安志》五册，二元五角。买陶水滴二枚二元，其一赠二弟。下午收去年十一月上半月分奉泉百五十。

   十五日晴。下午游小市。旧除夕也，夜爆竹大作，失眠。

   十六日晴。休假。无事。

   十七日晴。休假。午二弟邀郁达夫、张凤举、徐耀辰、沈士远、尹默、臤士饭，马幼渔、朱逖先亦至。谈至下午。

   十八日晴。星期休假。无事。

   十九日微雪即止。休假。无事。

   二十日晴。下午同裘子元往松云阁买土偶三枚，共泉五元。收去年十一月下半月分奉泉百五十。

   二十一日晴。午后游留黎厂，买汉画象拓本三枚，一元五角。又至松云阁买土寓人八枚，共泉十四元。又在小摊上得《明僮敛录》一本，价一角。

   二十二日晴。午后游留黎厂，买《丁柱造象》拓片一枚，有翁大年题，值二元五角。

   二十三日晴。午前张凤举邀午饭，同席十人。

   二十四日晴。上午得张俊杰信。

   二十五日晴，风。星期休息。下午得三弟信。

   二十六日晴，风。午后游厂甸，买《缓曹造象》及《毛叉造象》共四枚，计泉二元。下午其中堂书店寄到《巢氏诸病源候论》一部十册，值亦二元。夜得郁达夫柬招饮。王叔钧之长公子结婚，送礼四元。

   二十七日晴。上午往大学讲。午后胡适之至部，晚同至东安市场一行，又往东兴楼应郁达夫招饮，酒半即归。

   二十八日晴。午后游厂甸，买杂小说数种。至庆云堂观簠斋臧专拓片，价贵而似新拓也。买《曹全碑》并阴二枚，皆整张，一元五角；王稚子阙残字及画象各一枚，题记二枚，三元。又石门画象二枚，六元，其一为阴，有“建宁四年”云云题字，二榜乃伪刻。夜得郁达夫信。

