    1923年6月 

   一日晴。上午得三弟信，廿八日发，晚复。

   二日晴。痔发多卧。

   三日晴。星期休息。上午徐耀辰、张凤举、沈士远、尹默来。夜濯足。

   四日晴，热。无事。

   五日小雨。上午往大学讲。晚霁。

   六日晴。上午得伏园信。午后寄季市《小说史》三篇。晚浴。从上午至夜半共补钞《王右丞集笺注》四叶。风。

   七日晴。午后往世界语学校①筹款游艺会。夜补《王右丞集》二叶。

   八日晴。上午往高师校讲。寄还郭耀宗君小说稿。往德古斋买《吕超静墓志》一枚，一元，六朝造象七种十二枚，二元。夜雷雨。补钞《王右丞集》三叶。

   九日晴。上午钞《王右丞集》一叶，全书补讫。夜阅大学试卷四十六本。

   十日晴。星期休息。上午得三弟信，七日发。午后小雨，晚霁。伏园来。夜装钉《王右丞集》八本。阅高师校试卷二十七本。

   十一日晴。无事。

   十二日晴。下午往师校。得福冈君信。晚寄伏园信。

   十三日昙。下午伏园来。小雨即止。

   十四日晴。下午得缪金源信并《江苏清议》三枚，《栟角公道话》二枚。

   十五日晴。下午往戴芦舲寓。往高师校取薪水。夜风。

   十六日晴，热。午齿痛，下午服舍利盐一帖，至晚泻二次，渐愈。

   十七日昙，风。星期休息。上午复缪金源信。寄三弟信。伏园携惠迭来，并持交春台自法国来信。晚晴。

   十八日晴，旧端午也，休假。午邀孙伏园饭，惠迪亦来。连日重装《授堂遗书》，至夜半穿线讫，计十六本，分为两函。

   十九日晴。下午收奉泉五十一元，正月分之一成七也。晚齿又小痛。

   二十日晴。上午至伊东医士寓治齿，先拔去二枚。

   二十一日晴。下午收特别流通券百十六元，二月分奉泉之三成三也。

   二十二日昙，风。下午往伊东寓疗齿，拔去二枚。

   二十三日晴。下午往留黎厂买土偶人一枚，小磁犬一枚，共泉二元。

   二十四日晴。星期休息。午后风。晚伏园来。

   二十五日晴，风。晚浴。夜雷雨。

   二十六日晴。上午往伊东寓拔去一齿。往禄米仓访凤举、曜辰，并见士远、尹默，二弟已先到，同饭，谈至傍晚始出。至东安市场，见有蒋氏刻本《札朴》，买一部八本，直二元四角。得三弟信，二十三日发。得冯省三信。夜小雨。

   二十七日昙。上午赙遐卿五元。黄中塏嫁女，与一元。

   二十八日昙。上午往伊东寓补龋齿一。午后伏园来。下午雨。

   二十九日晴。上午往留黎厂。往青云阁买鞋一两。往大学新潮社，旋与李小峰、孙伏园及二弟往第二院食堂午餐，伏园主。晚得三弟信。

   三十日晴。上午往伊东寓补龋齿二。下午子佩来并赠茗两包。

   〖注释〗

   ①世界语学校即北京世界语专门学校。本年开始筹备，鲁迅为发起人和董事之一，并于本年九月至一九二五年三月在该校讲授中国小说史。

