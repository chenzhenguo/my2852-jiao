    1923年12月 

   一日晴。上午母亲往八道湾宅，由吕二送去。齐寿山交来季市之泉四百。得寿 之妇赴，赙一元。伏园来，示《小说史》印成草本。

   二日晴。星期休息。上午寄三弟信。午在西长安街龙海轩成立买房契约，当付泉五百，收取旧契并新契讫，同用饭，坐中为伊立布、连海、吴月川、李慎斋、杨仲和及我共六人，饭毕又同吴月川至内右四区第二分驻所验新契。空三来，不值，夜复来谈。

   三日晴。午后访李慎斋。往世界语校讲。晚同慎斋往警区接洽契价事。

   四日昙。上午得张凤举信并泽村教授所赠自摄大同石窟诸佛影象一册。夜空三来。

   五日昙。无事。

   六日昙。午后得三弟信，三日发，附郦荔臣笺。晚雪。

   七日晴。晨往师校讲，收四月分薪水三成五，又五月分者二成，共泉十元。午后往大学讲。下午寄三弟信。赠齐寿山、杨仲和以《桃色之云》、《呐喊》各一册。得陈蓉镜夫人赴，赙以一元。晚服阿思匹林丸一粒。

   八日晴。晨往女子师校讲。往通俗图书馆查书。午后往鼎香村买茶叶二斤，二元二角。往留黎厂买《情史》一部十六本，二元。又杂小说三种，二元弱。

   九日晴。星期休息。下午子佩来。

   十日晴。上午母亲寄来花生一合。午后往世界语校讲。

   十一日晴。上午往西三条派出所取警厅通知书，午后又往总厅交手续费一元九角五分。下午寄季市信并讲义一帖。孙伏园寄来《小说史略》印本二百册，即以四十五册寄女子师范校，托诗荃代付寄售处，又自持往世界语校百又五册。

   十二日大雪，上午霁。收晨报社稿费十五元。陈师曾赴来，赙二元。下午伏园来部。赠螺舲、维钧、季市、俞棻小姐、丸山以《小说史》各一本，李慎斋以《呐喊》一本。夜风。

   十三日晴。齐寿山将续娶，贺以泉二。

   十四日晴。晨往高师校讲。午后往大学讲。下午得三弟信，十一日发。

   十五日晴。晨往女子师校讲。上午往通俗图书馆借书。午后往总布胡同燕寿堂观齐寿山结婚礼式，留午饭。赠企莘、吉轩以《小说史》各一册。

   十六日晴，风。星期休息。午后子佩来。何君来。下午李慎斋、王仲猷来，同至四牌楼呼木匠往西三条估修屋价值。

   十七日晴。上午母亲来。午后往世界语校讲。

   十八日晴。昨夜半以两佣妪大声口角惊起失眠，颇惫，因休息一日。

   十九日晴。无事。

   二十日晴。午后邀王仲猷、李慎斋同往西四牌楼呼木工，令估修理西三条胡同破屋价目。夜草《中国小说史》下卷毕①。风。

   二十一日晴，风。上午往师校讲并收五月分薪水五元。午后往北京大学校讲并收六月分薪金十八元。下午得许诗荃信。寄三弟信。得孙伏园信。

   二十二日晴。晨往女子师校讲。午后往市政公所验契。伏园至部来访。下午得季市信并《越缦堂骈文》一部。赠玄同、幼渔、矛尘、适之《小说史略》一部，吉轩《呐喊》一部。春台寄赠Styka，作托尔斯多画象邮片二种。

   二十三日晴。星期休息。下午李慎斋来。宋子佩来。

   二十四日晴。休假。上午得王仲猷信。午后往世界语校讲。下午访许诗荃，不值。访季市还《越缦堂骈文》。得章矛尘信。夜风。

   二十五日晴。午后寿洙邻、阮和森来。李慎斋来。下午李小峰、孙伏园及惠迪来。

   二十六日晴。上午郁达夫来并持赠《创造周报》半年汇刊一册，赠以《小说史略》一册。午后往市政公所补印，因廿二日验契时一纸失印也。往通俗图书馆还书并借书。夜往徐吉轩宅小坐。往女子师校文艺会讲演②，半小时毕，送《文艺会刊》四本。同诗荃往季市寓饭，十时归。

   二十七日晴，风。无事。

   二十八日晴，大风，严冷。上午往师校讲。午后往大学讲。得胡适之笺。还常维钧前所见借小说二种。夜风定。

   二十九日晴。上午往女子师校讲。寄胡适之信。午后往通俗图书馆换书。

   三十日晴。星期休息。下午李慎斋来。李小峰、章矛尘、许钦文、孙伏园及惠迪来，赠钦文《小说史略》一册。得宋子佩信。

   三十一日晴。午买阿思匹林片二合，服二片以治要胁痛。午后往世界语校讲。收本部三月馀奉及四月奉泉二成，共百三十二元。付工役节奖十二元。赙范吉六夫人之丧一元。

   〖注释〗

   ①草《中国小说史》下卷毕下册稿包括第十六篇至第二十八篇，鲁迅于是日写毕后复进行校订。一九二四年三月四日校毕，八日寄孙伏园付印。

   ②往女子师校文艺会讲演女子师校文艺会，即北京女子高等师范学校文艺研究会。鲁迅本日应邀作《娜拉走后怎样》的讲演，讲稿后收入《坟》。

