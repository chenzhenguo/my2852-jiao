    1912年5月 

   五日上午十一时舟抵天津。下午三时半车发，途中弥望黄土，间有草木，无可观览。约七时抵北京，宿长发店。夜至山会邑馆①访许铭伯先生，得《越中先贤祠目》一册。

   六日上午移入山会邑馆。坐骡车赴教育部②，即归。予二弟信。夜卧未半小时即见蜰虫③三四十，乃卧卓上以避之。

   七日夜饮于广和居④。长班为易床板，始得睡。

   八日致二弟信凡三纸，恐或遗失，遂以快信去。下午得二弟信，二日发。夜饮于致美斋，国亲作主。

   九日夜小雨。微觉发热，似冒寒也。

   十日晨九时至下午四时半至教育部视事，枯坐终日，极无聊赖。国亲移去。

   十一日上午得二弟、信子、三弟信，五日发。午就胡梓方寓午餐。夕董恂士来，张协和亦至，食于广和居。董君宿于邑馆，以卓卧之。

   十二日星期休息。晨协和来。午前何燮侯来，午后去。下午与季茀、诗荃、协和至琉璃厂⑤，历观古书肆，购傅氏《纂[籑]喜庐丛书》一部七本，五元八角。寄二弟信。

   十三日午阅报载绍兴于十日兵乱，十一犹未平。不测诚妄，愁绝，欲发电询之，终不果行。夕与季茀访燮和于海昌会馆。

   十四日晨以快信寄二弟，询越事诚妄。

   十五日上午得范爱农信，九日自杭州发。

   十六日下午蒯若木来。夕蔡国青来，饭后去。

   十七日大雨。宣武门左近积水没胫，行人极少，予与季市往返共一骡车。

   十八日晴。下午吴一斋来。董恂士、张协和来，与季市俱至广和居，蔡国亲已先在，遂共饭。夜恂士宿季市处。

   十九日与恂士、季市游万生园⑥。又与季市同游陶然亭，其地有造象，刻梵文，寺僧云辽时物，不知诚否。苦望二弟信不得。夜得范爱农信，十三自杭州发。

   二十日晨得宋子佩信，十二自越发。上午得童鹏超信，十三自越发，谬极。

   二十一日上午顾石臣至部来访，谢不见。晚散步宣武门外，以铜元十枚得二花卉册，一梅，一夫渠，题云恽冰绘，恐假托也。

   二十二日晚顾石臣来，纠缠不已，良久始去。

   二十三日晨寄范爱农、宋子佩信。下午得二弟信，十四日发，云望日往申迎羽太兄弟。又得三弟信，云二弟妇于十六日下午七时二十分娩一男子，大小均极安好，可喜。其信十七日发。晚寄二弟信。

   二十四日梅君光羲贻佛教会第一、二次报告各一册。

   二十五日下午至琉璃厂购《李太白集》一部四册，二元；《观无量寿佛经》一册，三角一分二；《中国名画》第十五集一册，一元五角。

   二十六日星期休息。下午同季市、诗荃至观者寺街青云阁⑦啜茗，又游琉璃厂书肆及西河沿劝工场⑧。

   二十七日得二弟信，二十一日发。

   二十八日晨寄二弟及其夫人信。晚谷青来。

   二十九日无事。

   卅日得津帖六十元。⑨晚游琉璃厂，购《史略》一部两册，八角；《李龙眠白描九歌图》一帖十二枚，六角四分；《罗两峰鬼趣图》一部两册，两元五角六分。

   卅一日下午寄二弟信。晚得二弟、三弟信，廿六日发。

   夕谷清招饮于广和居，季市亦在坐。

   〖注释〗

   ①山会邑馆即绍兴县馆，又名绍兴会馆。在宣武门外南半截胡同。鲁迅六日迁居于此，到一九一九年十一月二十一日移入八道湾宅。

   ②教育部一九一二年三月，南京革命临时政府与北洋军阀首领袁世凯妥协，迁都北京。教育部设于西单南大街旧学部原址。该部迁京后定于五月六日开始办事。

   ③蜰虫指臭虫。

   ④广和居与绍兴县馆相近的一家饭馆。

   ⑤琉璃厂《日记》又作留黎厂、留离厂、琉瓈厂、瑠璃厂，误作璃琉厂。街市名。位于今和平门外，因旧有琉璃窑而得名。清代乾隆年间起逐渐发展成为书籍、古玩、碑帖、文具等店铺集中地。

   ⑥万生园即万牲园，俗称三贝子花园，在今北京动物园原址。光绪末年曾建为农事试验场。

   ⑦青云阁前门外观音寺街的一家商场。楼上有玉壶春茶座。

   ⑧劝工场又称劝业场。前门外西河沿的一家国货商场。其南门通廊房头条。

   ⑨津帖六十元自一九一二年五月至同年七月，教育部部员每月一律发生活费六十元。

