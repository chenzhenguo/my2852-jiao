    1913年11月 

   一日昙，上午晴。寄二弟信并十月家用百元（驩）。午后同夏司长往什刹海京师图书馆。下午往观音寺街升平园浴，又至稻香村买香肠、熏鱼。夜录《石屏集》卷八毕，计六叶。

   二日雨。星期休息。午后王仲猷在铁门安庆会馆结婚，往观，礼式以新式参回教仪式为之。

   三日晴。下午得二弟信，十月三十日发（22）。得忆农伯信，二日保定发。季市贻煮鸭一碗，用作夕肴。晚季市来。夜腹小痛，似食滞。

   四日午同钱稻孙饭于益錩①，食牛肉、面包，略饮酒。下午得二弟所寄书一束，内《急就篇》一册，写本《岭表录异》②及校勘各一册，又《文士传》及《诸家文章记录》缉稿共二册，十月三十一日付邮。

   五日昙，午后雨。夜车耕南、王铁如来谈。夜半大风。

   六日晴，风。上午寄二弟信（二十三）。午后同稻孙布置儿童艺术品。③七日午同钱稻孙出市买饼饵、饮牛孔以代饭。夜写《石屏集》卷九毕，计二十五叶。

   八日上午得二弟信，四日发（23）。午后赴留黎厂有正书局买石印《傅青主自书诗稿》一册，三角半；《金冬心自书诗稿》一册，三角。又至稻香村买食物一元。晚商契衡来。季市来。九日晴，风。星期休息。午后宋子佩来。黄元生偕其一友来。张协和来。蔡谷青醉而来，睡至晚起去。夜季市来。

   十日无事。

   十一日上午寄二弟信（二十四）。得二弟信，七日发（24）。午同稻孙至小店饭。晚王佐昌来。

   十二日昙，大风。上午赴东交民巷日本邮局寄羽太家信并银四十五元，又寄相摸屋书店信并银二十元。下午寄家一小包，内果脯五种。

   十三日晴，大风。上午寄二弟及弟妇信（二十五）。下午赴通俗图书馆。

   十四日晴。晚季市来。

   十五日上午关来卿先生来。下午得陈子英信，十一日发。晚伍仲文招饮，以饯张仲素赴长江一带视察法政校也，同席有王君直、钱稻孙、毛子龙。夜写《石屏集》卷十毕，计三十叶。

   十六日星期休息。上午得二弟邮片，十二日发（24A）。陶冶一来。朱逖先来，赠《南宋院画录》一部四册，过午去。午后赴留黎厂有正书局买宋陈居中绘《女史箴图》一册，二元四角。出青云阁至晋和祥饮牛乳买饴而归。许季上见过，不值。夜钞《石屏集》跋二叶毕，于是全书告成，凡十卷，序目一卷，总计二百七十二叶，历时八十日矣。

   十七日大风。下午季市贻番椒酱一器。晚季市来。夜得二弟信，十三日发（25）。

   十八日晴。上午寄二弟信（二十六）。晚得二弟所寄《绍教育会月刊》第二号五册，十四日付邮。

   十九日午后收三年历书一册，本部分送。晚季市来。

   二十日昙，午后晴。历史博物馆送藏品十三种至部，借德人米和伯持至利俾瑟雕刻展览会④者也，以其珍重，当守护，回寓取毡二枚，宿于部中。夜许季上来谈，九时去。不眠至晓。

   二十一日上午米和伯来部取藏品去。午与稻孙、芦舲饭于益錩。下午回寓，得二弟信，十七日发（26）。晚季市来，与以《越教育会月刊》第二号一册。

   二十二日午后往留黎厂买《折疑论》一部二册，五角，又《郡斋读书志》一部十册，三元。次复往稻香村买食物而归。晚季市贻野禽一器，似竹鸡。夜商生契衡来。

   二十三日晴，风。星期休息。午前寄二弟信（二十七）。下午王生镜清来，又一许姓，是其同学。沈后青来，名鉴史，东浦人，子英相识者。晚宋子佩来。

   二十四日昙，冷。无事。

   二十五日晴。下午得王镜清、魏福绵二生函。

   二十六日黎明雨雪，积半寸，上午霁。许季上以《大唐西域记》一部相赠，计四本，常州新刻本也。午后收本月俸二百十六元，系九成。下午得二弟信，二十二日发（27）。

   二十七日晴。午后往第六邮局易汇兑券。下午得相摸屋书店信，廿日发。晚季市来。夜风。

   二十八日上午寄二弟信并本月家用百元（二十八）。寄陈子英信。午后得羽太家信，二十二日发。晚王仲猷邀饮于华宾馆，席中皆同事。夜归见魏福绵留笺。始用炉火。

   二十九日下午陈仲篪为阮姓者募去银一元。蔡谷青将赴杭，与季市、协和共饯之，晚饮于广和居，同席又有王惕如、陈公猛、胡孟乐。散后季市、协和来谈，十时半去。

   三十日微雪。星期休息。午霁。

   〖注释〗

   ①益錩《日记》又作益昌。设在北京西单大街的西餐馆。一九一三年冬至一九一七年间鲁迅同齐寿山、钱稻孙等常往该店用餐和购买食品。

   ②《岺表录异》原书佚，一九一〇年至一九一一年初鲁迅在武英殿聚珍本基础上校订增补，并作校勘记。

   ③指为举办全国儿童艺术展览会做准备工作。

   ④利俾瑟雕刻展览会应作“万国书业雕刻及他种专艺赛会”。该会定于一九一四年五月至八月在德国莱比锡举行。因我国雕刻、印刷历史悠久，故德方委留华德侨米和伯博士在北京设立筹备处，以征集展品。

