    1914年1月 

   一日晴，大风。例假。上午徐季孙、陶望潮、陈墨涛、朱焕奎来，未见。杨仲和馈食物，却之。午后季市来。往敫家胡同访张协和，未遇。遂至留黎厂游步，以半元买“货布”一枚，又开元泉一枚，背有“宣”字。下午宋守荣来，未见。晚得二弟信，去年十二月二十八日发（35）。

   二日晴，风。例假。上午郑阳和、雷志潜来，未见。午后得二弟所寄《 社》杂志一册，去年十二月二十八日付邮。晚五时教育部社会教育司同人公宴于劝业场小有天，稻孙亦至，共十人，惟许季上、胡子方以事未至。

   三日晴。例假。午前寄二弟信（一）。午后童杭时来。下午至东铁匠胡同访许季上，未见。往留黎厂买《听桐庐残草》一本，一角，亦名《会稽王孝子遗诗》。又《陆放翁全集》一部，内文稿十二册，诗稿附《南唐书》二十四册，共三十六册，十六元，汲古阁刻本也。又以银二角买《纪元编》一册，以备翻检。

   四日晴。星期休息。午后许季上来。得二弟信，去年十二月三十一日发（36）。下午张协和来。戴芦舲来。晚商契衡来谈，言愿常借学费，允之，约年假百二十元，以三期付与，三月六十元，八月、十二月各三十元，今日适匮，先予十元。

   五日始理公事。上午九时部中开茶话会，有茶无话，饼饵坚如石子，略坐而散。午后汤尔和来部见访，似有贺年之意。下午陶望潮至部见访，归前借款十圆。夜风。

   六日晴，大风。晨教育部役人来云，热河文津阁书①已至京，促赴部，遂赴部，议暂储大学校，遂往大学校，待久不至，询以德律风②，则云已为内务部员运入文华殿，遂回部。下午得二弟所寄写书格子纸两帖可千枚，二日付邮。

   七日晴，风。上午得二弟信，三日发（1）。午同人以去年公宴余资买饼饵共食之。

   八日晴。上午寄二弟信（二）。赙陈乐书银二元。

   九日无事。夜车耕南、俞伯英来谈。耕南索《绍兴教育会月刊》，以三册赠之。

   十日上午得二弟并二弟妇信，六日发（2）。午与齐寿山、徐吉轩、戴芦苓往益昌食面包、加非。过石驸马大街骨董店选得宋、元泉十三枚，以银一元购之。下午往晋和祥买牛舌、甘蕉糖各一器，一元一角。

   十一日星期例假。午后往青云阁理发，又至留黎厂神州国光分社买《古学汇刊》第七期一部二册，一元五分。又至本立堂，见《急就章》已修讫，持以归。

   十二日上午寄二弟书籍二包，计《宝纶堂集》一部八册，《越缦堂骈文》附散文一部四册，《听桐庐残草》一册，《教育部月刊》第十期一册。寄上海中华书局函并二弟译稿《劲草》③一卷。夜季市来。

   十三日昙，上午睍[睍]。寄二弟并二弟妇信（三）。得东京羽太家信，六日发。得陈师曾室汪讣，与许季上、钱稻孙合制一挽迭之，人出一元四角。晚风。得二弟所寄书籍四包，计《初学记》四册，《笠泽丛书》一册，《会稽掇英总集》四册，石印张皋文《墨经解》，蒋拙存书《续书谱》，竹坨抄《方泉诗》、《傅青主持》各一册，《李商隐诗》二册，八日付邮。

   十四日晴，风。下午得二弟及二弟妇信，又明信片一，并十日发（3）。

   十五日晴，风。上午寄二弟及二弟妇信，又与宋紫佩笺一枚，属转寄（四）。下午得二弟所寄《西青散记》散叶一包，十日付邮。晚许季上来，同至广和居饭。作书夹五副。

   十六日昙。晚顾养吾招饮于醉琼林，以印二弟所译《炭画》④事与文明书局总纂商榷也。其人为张景良，字师石，允代印，每册售去酬二成。同席又有钱稻孙，又一许姓，本部秘书，一董姓，大约是高等师范学堂教授也。得蔡谷清母讣。闻季市来过，未遇。夜得宋子佩信，十二日发。写《舆地纪胜》中《绍兴府碑目》四叶。

   十七日晴。晨寄二弟信（五）。上午得关来卿先生信，十三日杭州发。又寄二弟信（五甲）。午后往交通银行，又至临记洋行买食物。下午访许季上。蒯若木赴甘肃来别，未遇，留刺而去。晚季市来。

   十八日星期例假。上午得二弟信，十四日发（4）。午后往留黎厂有正书局买《六朝人手书左传》一册，四角；《林和靖手书诗稿》一册，四角；《祝枝山草书艳词》一册，三角；《吴谷人手书诗稿》一册，四角。又至神州国光社买唐人写本《唐均残卷》一册，一元，并为二弟购《江苏江宁乡土教科书》共三册，五角。下午昙，有雪意。晚得二弟所寄《百孝图》下册一本，会稽俞葆真辑，属访其全书，亦十四日付邮也。

   十九日晴，风。上午寄二弟《乡土教科书》三册。下午赙蔡谷青三元。

   二十日上午寄二弟信（六）。晚许季上来，饭后去。夜季市来。

   二十一日晚童杭时招饮，不赴。朱焕奎来并送食物二包，辞之不得，受之。季市来。

   二十二日张阆声、钱均夫到部来看。晚复关来卿先生函，又复宋子佩函。夜濯足。

   二十三日午后收本月俸银二百十六元。教育部欲买石桥别业为图书馆，同司长及同事数人往看之。下午得二弟信（5）并《绍兴教育会月刊》第四期五册，并十九日发。夜绍人沈稚香、陈东皋来，持有二弟书，十八日写。风。

   二十四日晴，大风，午后止。往前门临记洋行买饼饵五角。又至留黎厂买《元和姓纂》一部四册，一元；《春晖堂丛书》一部十二册，四元，内有《思适集》可读。

   二十五日晴。星期休息。上午寄二弟信（七）。午前丁葆园来。得黄于协信，又中华书局信，云寄回《劲草》一卷，未到。陈东皋及别一陈姓者来。季自求来，午后同至其寓，又游小市。沈后青来，未遇。祁柏冈来，贻食物二匣。许季上贻粽八枚，冻肉一皿。今是旧历十二月三十日也。夜耕男来谈。得二弟信，二十二日发（6）。

   二十六日晴。旧历元旦也。署中不办公事。卧至午后二时乃起。下午关来卿先生来。

   二十五日上午得中华书局寄回《劲草》译稿一卷。得二弟所寄英译显克微支作《生计》一册，又《或外小说》第一、第二各四册，并二十二日发。午后赴部，仅有王屏华在，他均散去，略止，即往游留黎厂，无可观者，但多人耳。入官书局买得《徐孝穆集笺注》一部三本，三元。

   二十八日上午童鹏超来。寄二弟信（八）。晚季市来，赠以《绍教育会月刊》第四期一册。

   二十九日上午得二弟信，二十五日发（7）。赠稻孙《绍月刊》四期一册。为徐吉轩保应试知事⑤者曰计万全，湖北人，他二保人为吉轩及沈商耆。

   三十日许季上之女三周岁，治面邀赴其寓，午后往，同坐者戴芦舲、齐寿山及其子女四人。下午得二弟所寄旧文凭两枚，二十五日付邮。夜雪。

   三十一日昙。上午童鹏超送食物三事，令仆送还之。午后同徐吉轩游厂甸，遇朱逖先、钱中季、沈君默。下午魏福绵同一许姓名叔封者来，乞作保人，应知事试，允之，为签名而去。晚许季市来。夜邻室王某处忽来一人，高谈大呼，至鸡鸣不止，为之展转不得眠，眠亦屡醒，因出属发音稍低，而此人遽大漫骂，且以英语杂厕。人类差等之异，盖亦甚矣。后知此人姓吴，居松树胡同，盖非越中人也。

   〖注释〗

   ①热河文津阁书指《四库全书》。此书乾隆四十七年编成后抄写七部，其中一部藏于承德“避暑山庄”的文津阁，共三万六千多册。教育部拟充实京师图书馆，将之调京后，被内务部截取。经多次交涉，于次年九月移交教育部。

   ②德律风英语Telephone的译音，意为电话。

   ③《劲草》历史小说，俄国阿.托尔斯泰著。周作人留日时自英译本重译，鲁迅曾予帮助并作序。此时鲁迅为之投寄中华书局，不久被退回。

   ④《炭画》中篇小说，波兰显克微支著。周作人留日时自英译本重译。曾先后投寄商务印书馆和中华书局未被采用。经鲁迅与上海文明书局联系后于本年四月出版。

   ⑤应试知事袁世凯在复辟帝制过程中，令教育部与内务部联合举办“县知事考试”。第一届考试在一九一四年二月十五日举行，应试者需三人作保。一九一四年至一九一五年曾先后举办考试多次，其间辗转托请鲁迅作保者三十多人。

