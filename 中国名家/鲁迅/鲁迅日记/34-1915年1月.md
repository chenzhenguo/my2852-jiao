    1915年1月 

   一日昙。例假。午后晴。季市送二肴，转送舅父。下午得齐寿山明信片。得二弟信，去年十二月二十八日发（84）。狄桂山来访。晚季上来，饭后同至第一舞台观剧①，十二时归。

   二日晴。例假。上午钱稻孙来。张协和来。午后宋紫佩来。往留黎厂直隶官书局买《说文解字系传》一部八册，二元；《广雅疏证》一部八册，二元五角六分。下午王式乾、徐宗伟来，假去二十元。刘立青、季自求来，晚至广和居饭。

   三日晴，风。星期例假。午后寄二弟书籍两包：《放翁文集》一部十二册一包，《诗集》八册一包。下午车耕南来。陶书臣来。晚得二弟信，十二月卅日发（85）。

   四日晴。上午寄二弟信（一）。赴部办事，十一时茶话会。午后同汪书堂、钱稻孙至益昌饭。下午寄二弟书籍一包，内《阅藏知津》一部十本，《后甲集》一部二本。又发明信片一枚。夜风。

   五日晴。午前全部人员摄景。下午赴交通银行取公款。

   六日昙。上午得二弟信，二日发（1）。寄二弟《剑南诗稿》十六本，分作二包。寄西泠印社信并银九元，豫约景宋本《陶渊明集》二部四元，景宋本《坡门酬唱集》一部三元，《桃花扇》一部一元二角，邮费八角。午后雨雪，至夜积半寸。

   七日晴。上午寄二弟信（二）。得二弟信，三日发（2）。下午刘济舟至部见访。晚刘升持来醉枣一升，取一半，与百文。宋紫佩来。

   八日微雪。午后至日本邮局取《乡土研究》二十册。晚魏福绵来。

   九日微雪。上午寄二弟《乡土研究》一包。

   十日晴。星期休息。午前寄二弟信（三）。午后往南柳巷访刘济舟，末遇。至文明书局买《因明论疏》一部二册，四角三分；石印宋本《陶渊明诗》一册，五角。访季自求，不值。下午舅父及陈中篪移住绒线胡同板桥土地庙。晚风。

   十一日昙，大风。上午得二弟信，七日发（三）。《百喻经》刻印成，午后寄来卅册，分贻许季上十册，季市四册，夏司长、戴芦舲各一册。收拾历来所购石印名人手书及石刻小册，属工汇订之，共得三十本也。夜商生契衡来取去学费三十元。

   十二日晴，大风，烈寒。午后赠稻孙《百喻经》一本。

   十三日晴，风，甚冷。上午寄二弟《百喻经》六本一包。午后同齐寿山至益昌饭。下午得二弟所寄《 社丛刊》第二期一册，去年十二月二十七日付邮。

   十四日昙，冷。上午许季上来。寄二弟信（四）。

   十五日晴。午后同常毅箴游小市。下午韩生寿谦来。

   又赠稻孙《百喻经》二册，汪书堂一册。夜宋子佩来。

   十六日晴，风。午后同齐寿山饭于益昌。下午至留黎厂官书局买仿苏写《陶渊明集》一部三册，直四元。得二弟信，十二日发（4）。晚约伍仲文、毛子龙、谭君陆、张协和五人共宴刘济舟于劝业场玉楼春饭店。

   十七日晴。星期休息。午后季自求来，以《南通方言疏证》、《墨经正文解义》相假，赠以《百喻经》一本。往留黎厂买《观自得斋丛书》一部二十四册，直五元。晚书工来，令订《法苑珠林》及佗杂书，付资二元。

   十八日晴。午后同汪书堂、齐寿山、钱稻孙饭于益昌。

   十九日昙。上午寄二弟信（五）。得二弟信，十五日发（5）。赠陈师曾《百喻经》一册。

   二十日雨雪。上午得羽太家叶书，十四日发。夜雪止，风。

   二十一日昙。午后同稻孙之益昌饭。晚蒋抑之来，赠以《百喻经》、《炭画》各一册。

   二十二日晴。上午寄二弟信（六）。夜最写邓氏《墨经解》②，殊不佳。雨雪。

   二十三日雨雪。午后同齐寿山至益昌食茗饵。徐吉轩举子弥月，公贺之，人出一元。下午往留黎厂。

   二十四日晴。星期休息。上午得二弟信，二十日发（6）。夜雨雪。蒋抑之来。

   二十五日微雪，上午晴，下午昙。

   二十六日微雪。上午杨莘士自陕中归，见赠大秦景教流行中国碑额拓本一枚。下午往许季上家，乞得金鸡纳丸八粒。晚季市赠肴一皿。

   二十七日晴，大风。上午寄二弟信（七），又《教育公报》七本一包。午后收本月俸银二百八十元。夜胃痛，起服重炭酸素特一匕。

   二十八日晴。午后游小市，买“折二嘉熙通宝”一枚。夜杨莘士赠古泉六枚，又小铜器一枚，似是残蚀弩机。大风。

   二十九日晴，大风。上午得二弟信，二十五日发（7）。得伯撝叔信，由南京托一便人携来。捐与湖北水灾振捐银二元。午后同稻孙至益昌饭。

   三十日晴。午后与稻孙、寿山至益昌饭，饭后游小市。下午至留黎厂买《说文系传校录》一部二册，一元；《随轩金石文字》一部四册，二元四角。晚徐吉轩招饮于便宜坊，共十三人，皆社会教育司员。

   三十一日晴。星期休息。上午寄二弟信并本月费百元（八）。午前同季市往章先生寓，晚归。杜海生来。夜大风。

   〖注释〗

   ①至第一舞台观剧湖北省赈灾京剧义演，假座北京前门外西柳树井大街第一舞台举行，是为鲁迅最后一次观看京剧。

   ②最写邓氏《墨经解》最写，即撮写。《墨经解》，原名《墨经正文解义》。鲁迅因其“重行更定之文，虽不尽确，而用心甚至，因录以备省览”。只撮录正文未录其注解，题作《墨经正文》。一九一八年重阅时作《〈墨经正文〉重阅后记》，现编入《集外集拾遗补编》。

