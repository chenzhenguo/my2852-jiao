    1912年7月 

   一日部改上午七时半至十一时半为理事时间。得二弟信，六月二十六日杭州发。收六月二十五日《民兴日报》一分。

   二日蔡总长第二次辞职。收协和还金五元。收二十六日《民兴报》一分。

   三日下午与季市浴于观音寺街之升平园，甚适。至琉璃厂购明袁氏本《世说新语》一部四册，二元八角，尚不十分刓弊，惜纸劣耳。又《草堂诗余》一册，二角，似是《词学丛书》残本也。

   四日上午寄二弟信。午得陈子英信，二十七日绍兴发。又得三弟信并《近世地理》一册，二十八日绍兴发。收廿七、廿八日《民兴报》各一分。

   五日大雨。下午四时赴讲演会，讲员均乞假，听者亦无一人，遂返。寄三弟信，内附与二弟妇及芳子信一小函。得二弟信，三十日发。夜又大雷雨。

   六日雨。晨寄二弟信。午得三弟信，二十九日发。收二十九日《民兴日报》一分。晚与季市同饮于广和居。

   七日星期休息。晨得刘楫先信，初一日上虞发。午得二弟信，初一日发。收六月卅、七月一日《民兴日报》各一分。午后协和、谷青来。夜雨。

   八日雨。上午得上海通俗教育会①信并《通俗教育研究录》一册。

   九日晴。下午收二日、三日《民兴日报》各一分。临时教育会议②开始。夜小雨。

   十日晴，热。上午九时至十时诣夏期讲习会述《美术略论》，听者约二十余人。午前赴东交民巷日本邮局寄东京羽太家信并日银十圆。下午与季市访蔡孑民于其寓，不值。夜小雨。

   十一日寄三弟信，内附与二弟信一小函，又与二弟妇笺一枚。收小包一，内P.Gauguin：《NoaNoa》、W.Wundt：《Einfuhrung in die Psychologie》各一册，六月二十七日绍兴发。夜读皋庚所著书，以为甚美；此外典籍之涉及印象宗者，亦渴欲见之。夜收初四日《民兴日报》一分。夜大雨。

   十二日晴。下午得二弟信，五日发。又得三弟信，六日发。晚收五日、六日《民兴日报》各一分。夜雨。闻临时教育会议竟删美育。此种豚犬，可怜可怜！

   十三日雨。无事。

   十四日晴。星期休息。晨寄二弟及三弟信。上午张协和、杨莘士来。收初七日《民兴日报》一分。下午偕铭伯、季市饮于广和居，甚醉。夜又收初八日《民兴日报》一分。

   十五日上午至教育会傍听少顷。下午部员为蔡总长开会送别，不赴。收初九日《民兴日报》一分。

   十六日晨收本月分津帖六十元。收初十日《民兴日报》一分。夜雨。

   十七日雨。教育部次长范源濂代理总长。上午九时至十时在夏期讲会述《美术略论》，初止一人，终乃得十人，是日讲毕。傍午晴。下午谢西园来谈，假去十圆。晚饮于季市之室。

   十八日上午收十一日《民兴日报》一分。下午大热，动雷。

   十九日晨得二弟信，十二日绍兴发，云范爱农以十日水死。悲夫悲夫，君子无终，越之不幸也，于是何几仲辈为群大蠹。午收十二、十三日《民兴日报》各一分。下午与季市访蔡孑民不遇，遂至董恂士家，与钱稻孙谈至晚才返。

   二十日上午寄二弟信。又寄陈子英信。收十四日《民兴报》一分。下午赴青云阁购日用什物，又至瑠〔琉〕璃厂购《黄子久秋山无尽图卷》一册，五角；《梦窗词》一册，四角；《老学庵笔记》二册，八角。晚杨莘士、钱稻孙来，遂同饮于广和居，季市亦往。夜大雨。

   二十一日阴。星期休息。上午雨。胡孟乐来。杜海生来。下午大雨。蔡谷青来。晚得二弟及三弟信，十五日发。又收十五日《民兴报》一分。

   二十二日大雨，遂不赴部。晚饮于陈公猛家，为蔡孑民饯别也，此外为蔡谷青、俞英厓、王叔眉、季市及余，肴膳皆素。夜作均言三章，哀范君也，录存于此：

   风雨飘摇日，余怀范爱农。华颠萎寥落，白眼看鸡虫。

   世味秋荼苦，人间直道穷。奈何三月别，竟尔失畸躬！

   海草国门碧，多年老异乡。狐狸方去穴，桃偶已登场。

   故里寒云恶，炎天凛夜长。独沈清泠水，能否涤愁肠？

   把酒论当世，先生小酒人。大圜犹茗艼，微醉自沈沦。

   此别成终古，从兹绝绪言。故人云散尽，我亦等轻尘！

   二十三日雨。天气颇寒。上午收十七日《民兴日报》一分。下午杜海生来。俞英里以吴镇及王铎画山水见视。

   二十四日阴。上午得羽太家信，十七日东京发。收夏期讲演会车马费十元。收十六、十八日《民兴日报》各一分。午后微雨。

   二十五日阴。下午寄二弟信，内附与三弟笺一枚。钱稻孙来。

   二十六日晴。闻教育部总长为范源廉。下午谢西园来。得二弟信，二十日发。收二十日《民兴日报》一分。俞英厓、王叔眉两君来。

   二十七日上午寄二弟信。午得二弟及三弟信，二十一日发。收二十一日《民兴报》一分。晚与季市赴谷青寓，燮和亦在，少顷大雨，饭后归，道上积潦二寸许，而月已在天。

   二十八日星期休息。晨稻孙来，午饭于广和居，季茀、莘士在坐。饭后赴吴兴馆，夜又饭于便宜坊。收十九日《民兴日报》一分。雨。

   二十九日阴。无事。夜雨。闻董恂士为教育部次长。

   三十日晴。午后收二十二及二十三日《民兴日报》各一分。下午赴中国通俗教育研究会，傍晚乃散。此会即在教育部假地设之，虽称中国，实乃吴人所为，那有好事！晚恂士来，饭于季市之室。

   三十一日晴，午后雨。本部开谈话会，总、次长演说。下午收二十四、二十五日《民兴日报》各一分。傍晚晴。

   〖注释〗

   ①上海通俗教育会应作中国通俗教育研究会。由南京临时政府教育部部分官员和社会名流发起的半官方教育团体。一九一二年四月二十八日成立于南京。理事有黄炎培、伍博纯等。临时政府北迁后，其事务所由南京移上海，另在北京教育部设总会机关的“通信处”，由伍博纯等主持。七月中旬后，临时教育会议在京召开时，该会曾乘机大量发展会员。

   ②临时教育会议教育部为改变清朝学制而召集各地代表举行的一次谘询性会议。会议于一九一二年七月十日至八月十日在教育部礼堂举行。会前（八月九日）曾举行茶话会，由蔡元培介绍临时教育会议的性质。

