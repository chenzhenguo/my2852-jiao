    1916年1月 

   一日晴。例假。晨富华阁持拓本来。午后陶书臣来。许季上来。

   二日微雪。例假。上午往徐景文寓疗齿。往观音寺街买绒裤二要，三元。往留黎厂买历日一本，泉五十。买《吴谷朗碑》拓本一枚，五角。又魏《李璧墓志》并阴共二枚，银乙元五角。下午童亚镇来函假资用，即答谢之。夜整理《寰〔宇〕贞石图》①一过。录碑。

   三日晴。例假。上午得二弟信，附三弟上小舅父笺一枚，十二月三十日发（98）。晚李霞卿、尹宗益来。夜风。

   四日昙。休假。午寄二弟信（一）。午后晴。下午往留黎厂买《古志石华》一部八本，值二元。买《赵郡宣恭王毓墓志》并盖二枚，《杨匦志》一枚，《张盈志》并盖二枚，《刘珍志》并阴二枚，《豆卢实志》一枚，《开皇残志》一枚，《护泽公寇君志》盖一枚，《李琮志》一枚，阙侧，共银五元。买《宕昌公晖福寺碑》并阴共二枚，银六元。夜补写《尔雅补郭》一叶。

   五日雨雪。赴部办事，午后茶话会并摄景②。夜同人公宴王叔钧于又一村。

   六日微雪。晚宋子佩将来《晋祠铭》并复刻本，又《铁弥勒象颂》各一枚，芷生所贻。

   七日雨雪。午后往小市，无地摊。下午往交通银行取民国四年下半年公责利子八元四角。往徐景文寓疗齿。

   八日晴。上午得二弟信，三日发（1）。午后往羊圈胡同沈家访小舅父，则已居旃檀寺后身教场路西十九号陈宅，踪往见之，交银三百元汇去年十月至十二月家用，又从铭伯先生家转汇款二百元，又越中代汇出款五百元，共一千元，并三弟来信一枚。晚寄二弟信（二）。夜风。

   九日晴，大风。星期休息。沈商耆父七十生日，上午往贺，并与同事合送寿屏。午后到留黎厂买信纸信封等共五角。买《鄐君开道记》旧拓本一枚，“钜鏕”二字未泐，值二元。

   十日晴。午后审知《鄐君开道记》为重开后拓，持往还之，别易较旧者一枚，“巨鹿”二字微可辨，直减五角。买《唐邕写经碑》、《首山舍利塔碑》、《宁贙碑》各一枚，共二元五角。晚王式乾来还二十元。

   十一日晴。午后游小市。

   十二日晴。上午得二弟信，八日发（2）。汪书堂代买山东金石保存所臧石拓本全分来，计百十七枚，共直银十元，即还讫，细目在书帐中。

   十三日晴。上午得二弟所寄《校碑随笔》六本，《绍兴教育杂志》第十期一本，八日付邮。寄二弟信（三），又蜜果二合作一包。午后与汪书堂、陈师曾游小市，买《吴葛祚碑》额拓本一枚，铜币四。下午开通俗教育会员新年茶话会，摄景而散。代小舅父收沈宅函，即转寄讫。

   十四日晴。午后游小市。下午往徐景文寓补齿一枚，并药资共银八元。

   十五日晴。上午往交民巷日邮局寄羽太家信并银三十六圆，附与福子笺一枚。午后游于小市。下午往留黎厂以山东金石保存所臧石拓本之陋者付敦古谊，托卖去。买《杨叔恭残碑》并阴、侧共三枚，一元五角；《张奢碑》一枚，一元五角；《高肃碑》并阴二枚，二元；《王迁墓志》一枚，四角。河南存古阁臧石拓本全分卅种四十六枚，四元。原卅二种四十九枚，价五元，今除已有者得上数，目在书帐中。

   十六日晴。星期休息。上午得小舅父信，昨发。得二弟信，十二日发（3）。商契衡来。许季上来。午前小舅父来。

   十七日晴。上午寄二弟信（四）。参观医学专门学校。午后往小市。

   十八日晴。午后往小市。得蒋竹庄父、兄讣，与同人合送幛子，分一元五角。

   十九日晴。上午得二弟信并《咸通专造象》拓本一枚，十五日发（4）。午后杨千里赠《饮流斋说瓷》二本。晚徐宗伟来取十五元。

   二十日昙。上午往日邮局寄羽太家信并银十元，托买什物。午后往小市买瓷印色合一个，铜元四十二枚。吴鋉百嫁女，送贺礼一元。

   二十一日昙。上午寄二弟信（五）。从齐寿山假二十元。午后晴，大风。

   二十二日晴，大风。上午陈师曾与印泥可半合。午后往留黎厂买《响堂山刻经造象》拓本一分，共六十四枚，十六元。又晋立《太公吕望表》一枚，五角；东魏立《太公吕望表》并阴二枚，一元。晚因肩痛而饮五加皮酒。

   二十三日晴。星期休息。午往陈仲骞家饭，有松花江白鱼，同坐九人。下午铭伯先生来。晚许季市来。

   二十四日晴。上午得二弟信，廿日发（5）。祝荫庭丧母，赙一元。午后往小市。

   二十五日晴。上午寄二弟信（六）。午后往小市，买嵩岳石人顶上“马”字拓本三枚，共五铜元，分赠师曾一枚。

   二十六日晴。上午祁柏冈送磁州所出墓志拓片六枚。午后往小市。下午收本月奉泉二百八十元，便还协和十元，季市、寿山各二十元。寄徐宗伟信。晚子佩来，还李霞卿旧假款三十元。夜得二弟信并《永明造象》拓本四枚，廿三日发（6）。

   二十七日晴。午后往小市。晚徐宗伟来，交与四十五元，并前付共百元，汇越中作本月家用。徐元来，交与四十元。

   二十八日晴。黄芷涧丧妇，上午赴吊，又与同人合送绸幛，分一元。托朱孝荃买《维摩诘所说经》等共十册，合银一元三角二分。午后往小市。

   二十九日晴。上午寄二弟信并银百元，作二月家用（七）；又寄《教育公报》二册，附磁州所出墓志六枚，拟赠朱渭侠。转小舅父函一。赠张阆声《会稽故书杂集》一。赠陈师曾《唐邕写经碑》拓本一，以得鼓山全拓而湩出也。午后往小市。下午往留黎厂买《无量义经、观普贤行法经》合刻一册，八分。买《衡方碑》一枚，二元；《宋永贵墓志》并盖二枚，五角；买《张怦墓志》并盖二枚，一元。

   三十日晴，风。上午得二弟信，廿六日发（7）。又得竹纸千二百枚，砖拓片四种，《绍兴教育杂志》第十一期一册，同日付邮。裘子元来。午后往留黎厂买《三公山碑》、《校官碑》、《竹叶碑》、《王基残碑》、《韩君碣》、大小字《定国寺碑》、《造龙华寺碑》拓本各一枚，共银十一元。本日星期休息。

   三十一日晴。午后往小市。

   〖注释〗

   ①整理《寰〔宇〕贞石图》因《寰宇贞石图》一书搜录的石刻拓片未严格按时间顺序编排，不同版本颇有出入，目录亦时有改刻，故鲁迅重予整理。一九一五年七月一日“借《寰宇贞石图》六本”，八月三日购“《寰宇贞石图》散叶一分五十七枚”，随即据该书整理出拓片二三一种，贴成五册，写有总目及说明，各册又列有碑石名称、年代、地点的详目。编讫作《〈寰宇贞石图〉整理后记》，现编入《古籍序跋集》。

   ②茶话会并摄景教育总长张一譍邀集全体部员举行茶话会表示贺年，并研究此后教育应取之方针。

