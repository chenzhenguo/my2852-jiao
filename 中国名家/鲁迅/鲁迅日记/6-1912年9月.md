    1912年9月 

   一日星期休息。晨得二弟信，二十六日发。收二十六日《民兴日报》一分。上午与季市就稻孙寓坐少顷，同至什刹海，已寥落无行人，盖已过阴历七月望矣。午饭于四牌楼之同和居，甚不可口。下午至青云阁购什物二三种，又赴琉离厂有正书局购《中国名画》第一至第十集共十册，计银十二圆，佐以一木匣，不计值也。

   二日雨。无事。夜书致东京信两通，翻画册一过，甚适。

   三日阴。上午至交民巷日本邮局寄羽太氏信并银二十圆，又寄相摸屋信并银三十圆，季市附寄银十圆。下午晴。收二十七、八日《民兴报》各一分。以一小包寄家，内摩菰二十两，刺夹六具，狗皮膏六枚。

   四日上午以一小包寄家，内桃、杏、频果脯及蜜枣四种。晚稻孙来，遂同饮于广和居，铭伯、季市亦去。夜寄二弟及三弟信，而函后题初五日发。

   五日上午同司长及数同事赴国子监，历览一过后受午饭，饭后偕稻孙步至什刹海饮茗，又步至杨家园子买蒲陶，即在棚下啖之，迨回邑馆已五时三十分。收廿九及三十日《民兴日报》各一分。夜吴君秉成来。

   六日阴。上午赴本部职员会，仅有范总长演说，其词甚怪。午后赴大学专门课程讨论会②，议美术学校课程。下午稻孙来，晚饮于季黻之室。收卅一日《民兴报》一分。

   七日雨。下午赴钱稻孙寓。晚见李梦周于季市处。

   八日阴。星期休息。上午同季市往留黎厂，在直隶官书局购《式训堂丛书》初二集一部三十二册，价六元五角。会微雨，遂归。收九月一日《民兴报》一分。午后晴。翻《式训堂丛书》，此书为会稽章氏所刻，而其版今归吴人朱记荣，此本即朱所重印，且取数种入其《槐庐丛书》，近复移易次第，称《校经山房丛书》，而章氏之名以没。记荣本书估，其厄古籍，正犹张元济之于新籍也。读《拜经楼题跋》，知所藏《秋思草堂集》即近时印行之《庄氏史案》，盖吴氏藏书有入商务印书馆③者矣。下午雨一陈即霁。晚稻孙招饮于便宜坊，坐中有季市与汪曙霞及其兄。

   九日晴，下午风。得二弟信，二日发。收二日、三日《民兴报》各一分。

   十日晨寄二弟信。下午得二弟信，四日发。收四日《民兴日报》一分。

   十一日下午收八月廿四日《民兴报》一分。晚胡孟乐招饮于南味斋，盖举子之庆也，同席共九人，张、童、陶均不知其字，俞伯英、许季茀、陈公猛、杨莘士及我。

   十二日下午与同事杂谈清末琐事。晚收初五日《民兴月报》一分。制被一枚，银五元。

   十三日阴。晨寄二弟信。下午小雨。收六日、七日《民兴报》各一分。晚稻孙来，并招季市饮于广和居。风颇大。

   十四日晴。午收本月半俸百二十五元。浣旧被，工三百。

   十五日星期休息。上午往青云阁购日用什物共三元。又至留黎厂购《开元占经》一部二十四册，三元；《蒋南沙画册》一册，一元二角。得二弟信，附二弟妇及三弟笺，八日发。收八日《民兴报》一分。

   十六日上午得羽太家信，九日东京发。收九日《民兴报》一分。微不适，似是伤风。

   十七日上午寄二弟信，附与二弟妇并三弟信。收十日《民兴日报》一分。

   十八日上午寄羽太家信，附与福子笺一枚。上午得相摸屋书店叶书④。下午得二弟并三弟信，十二日发。收十一日《民兴日报》一分。晚寄二弟信。夜邻室有闽客大哗。

   十九日晚稻孙至，与铭伯、季市同饮于广和居。收十二日《民兴报》一分。

   二十日阴，下午雨。收二弟所寄《绥山画传》一册，十四日付邮。收十三、十四日《民兴报》各一分。夜雨不已。邻室又来闽客，至夜半犹大嗥如野犬，出而叱之，少戢。

   二十一日晴，风。晨寄二弟信。季市搜清殿试策，得先祖父卷，见归。晚寿洙邻、钱稻孙来。

   二十二日晴，风。星期休息。上午收十五日《民兴日报》一分。下午自《全唐诗》录出虞〔世〕南诗一卷。

   二十三日下午收十七、十八日《民兴日报》各一分。

   二十四日午后同稻孙至留黎厂购《述学》二册，八角；《拜经楼丛书》七种八册，三元。得二弟信，十六日发。收十六日《民兴日报》一分，又拾九日者又一分。晚袁文薮来。蒋抑卮来。

   二十五日阴历中秋也。下午钱稻孙来。收二十日《民兴日报》一分。晚铭伯、季市招饮，谈至十时返室，见圆月寒光皎然，如故乡焉，未知吾家仍以月饼祀之不。

   二十六日阴。晨寄二弟信。下午收廿一日《民兴报》一分。晚张协和来。七时三十分观月食约十分之一，人家多击铜盘以救之，此为南方所无，似较北人稍慧，然实非是，南人爱情漓尽，即月真为天狗所食，亦更不欲拯之，非妄信已涤尽也。

   二十七日晴。下午收二十二日《民兴报》一分。得二弟所寄小包，内全家写真一枚，又二弟妇抱丰丸写真一枚，我之旧写真三枚，袜子两双，德文《植物采集法》一册，十四日付邮。晚饮于劝业场上之小有天，董恂士、钱稻孙、许季黻在坐，肴皆闽式，不甚适口，有所谓红糟者亦不美也。

   二十八日下午风。得二弟信，二十三日发。晚钱稻孙来。宋汲仁来，宋名守荣，吴兴人，似是本部录事也。

   二十九日星期休息。上午张协和来即去。寄二弟及二弟妇信。下午钱稻孙来，又同游劝工陈列所一周，即就所中澄乐园饮茗而归。蒋抑卮来。收二十四日《民兴日报》一分。

   三十日上午致江叔海信，又致蒋抑卮信，为之介绍阅图书馆所藏秘笈也。收二十五日《民兴日报》一分。晚得宋紫佩信，廿五日发。

   〖注释〗

   ①相摸屋即相摸屋书店，日本人小泽民三郎设在东京的一家旧书店。鲁迅留日时常往购书，回国后也经常向该店邮购。

   ②大学专门课程讨论会民国初年，学堂课程设置多沿袭清朝。为求改革，教育部特邀教育专家讨论课程改进办法。鲁迅作为部内专家应邀出席。

   ③商务印书馆一八九七年创办于上海，在国内各大中城市设有公馆多处。一九三二年一二八战争中，它在上海的大部分机构被日军炸毁。后部分恢复。鲁迅在北京、厦门、广州、上海时都常往该馆购书。也曾在该馆主办的刊物上发表著译或在该馆印行单行本。

   ④叶书日语：明信片。

