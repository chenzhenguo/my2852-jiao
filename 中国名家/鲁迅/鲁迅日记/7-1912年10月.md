    1912年10月 

   一日晨寄二弟信。又寄宋子佩信。前与稻孙往留黎厂，见小字本《艺文类聚》一部，稻孙争购去，今忽愿归我，因还原价九圆受之。此书虽刻版不佳，又多讹夺，然有何义门印，又是明板，亦尚可臧也。下午寄相摸屋书店信。得二弟及三弟信，廿六日发。

   二日晚稻孙来，又同铭伯、季市饮于广和居。

   三日无事。

   四日风挟沙而昙，日光作桂黄色。下午钱稻孙来。季天复来，季字自求，起孟同学也。

   五日雨，冷，午后雨止而风，益冷。

   六日晴，风。星期休息。上午钱稻孙来，又同季市至骡马市小骨董店，见旧书数架，是徐树铭故物而其子所鬻者，予购得《经典释文考证》一部，价止二元，惜已着水。又见蔡孑民呈徐①白摺，楷书，称受业，其面有评语云：牛鬼蛇神，虫书鸟篆。为季市以二角银易去。人事之迁变，不亦异哉！午后访季自求、寿洙邻。下午往留黎厂购笺纸并订印名刺，又购《敦煌石室真迹录》一部，银一两。晚寄二弟、二弟妇及三弟信。得二弟信，内有《童话研究》改定稿半篇，十月一日发。

   七日无事。以《或外小说集》两册赠戴螺舲，托张协和持去。晚邻闽又嗥。

   八日捐北通州兵祸②救济金一元。

   九日午后风。无事。

   十日国庆日休息。上午同许铭伯、季市、诗荃、诗苓至留黎厂观共和纪念会③，但有数彩坊，而人多如蚁子，不可久驻，遂出。予取名刺，并以二元购《前后汉纪》一部而归。晚饮于广和居，同席五人，如往留黎厂者。今日特冷。钞补《经典释文》两叶。

   十一日微雨即晴。晨得二弟信并《童话研究》半篇，五日发。上午寄二弟信。

   十二日晴。下午寄二弟信。晚得二弟所寄小包二，内《古小说拘沈》④草稿、越人所著书草稿⑤等十册，《支那绘画小史》一册，七日付邮。又得二弟信，附安兑然卮言二篇，七日发。钞补《史略》一叶。夜腹忽大痛良久，殊不知其何故。

   十三日阴。星期休息。腹仍微痛。终日订书，计成《史略》二册，《经典释文》六册。

   十四日雨。晚丁《经典释文》四册，全部成。夜大风。

   十五日晴，风。上午寄二弟小包两个：甲，《拜经楼丛书》八册，《草堂诗余》一册。乙，《齐物论释》、《梦窗词》、《南雷余集》、《天游阁诗集》、《实斋信摭》各一册，《实斋札记》二册。午后收本月半俸百二十五元。得二弟及三弟信，十日发。访游观庆于龙泉寺，不值。晚寿洙邻来，并招饮于广和居。

   十六日晴。晚补写《北堂书钞》一叶。

   十七日晨张协和代我购得狐腿裘料一袭，价卅元，自持来。上午寄二弟及三弟信。下午至劝工场理发。晚季自求来谈，以《或处小说集》第一、二册赠之。

   十八日阴。上午得相摸屋书店邮片，十二日发。

   十九日晴。梅撷云赠《佛学丛报》第一号一册。晚许铭伯招饮于杏花春，同坐者有陈姓上虞人，忘其字，及俞月湖、胡孟乐、张协和、许季市。

   二十日风。星期休息。上午往留黎厂购《汗简笺正》一部，三元；《北梦琐言》一部，四角；《读画录、印人传》合刻一部，一元。午后昙。晚得二弟信，附《希腊拟曲》二篇，十五日发。

   二十一日昙。上午得阮立夫信，十六日九江发。下午微雪。晚书估持旧书来售，不成。

   二十二日昙。上午寄二弟信并银五十元。下午微雪。晚同许铭伯、季市、诗苓饮于广和居。

   二十三日晴。无事。

   二十四日雨。晚得二弟信，十九日发。收十九日《民兴日报》一分。捐贫儿院⑥银一圆。

   二十五晴。上午代季市寄相摸屋信。戴螺舲见恽冰画，定为伪作。晚收二十日《民兴日报》一分。

   二十六日阴。上午寄二弟信。下午同季市、协和至小市⑦，拟买皮衣不得，复赴大栅阑，亦不成，遂至青云阁饮茗，遇范亦陈，予购布三元。又至留黎厂购《郑板桥道情墨迹》一册，三角；《舒铁云手札》一册，四角；《中国名画》第十六集一册，一元五角。归寓已晚。收二十一日《民兴日报》一分。夜修钉《述学》两册，至一时方毕。

   二十七晴。星期休息。午后张协和来。下午钱稻孙来。本馆祀先贤，到者才十余人，祀毕食茶果。夜微风，已而稍大，窗前枣叶蔌蔌乱落如雨。

   二十八风，昙，午后晴。收廿三日《民兴报》一分。

   二十九日晴。上午得俞乾三函，二十三日上虞发。晚收二十四日《民兴日报》一分。蔡国亲来。

   三十日阴，午后雨。得沈商耆信，二十五日上海发。得天觉报社信，二十四日绍兴发，内出版露布一枚，征文广告一枚，宋子佩列名。夜风，见月。

   三十一日晴。上午得二弟并三弟信，二十五日发。收二十五日《民兴日报》一分。下午收二十六日《民兴报》一分。

   〖注释〗

   ①徐树铭，字寿蘅，湖南长沙人。清道光进士。曾任浙江乡试考官、会试总裁。

   ②北通州兵祸本年八月二十四日晚，皖系军阀姜桂题驻通州部队骚乱，一夜之间，通州商民受灾者不下数千户，数万灾民困苦流离。

   ③共和纪念会指中华民国首届共和纪念会，在北京琉璃厂厂甸举行，到会群众约十万人。宋教仁担任大会主席。会场内设陈列馆、运动场、演剧场等。

   ④《古小说拘沈》即《古小说钩沉》。鲁迅从少年时期积累此书材料，自日本回国后继续辑校。此时他嘱周作人得存于绍兴的草稿寄来，以后又不断进行增订修改。

   ⑤越人所著书草稿鲁迅早年辑录的越人著书逸文抄本，是他后来编辑《会稽郡故书杂集》的底本。

   ⑥贫儿院全称北京贫儿院。《日记》又作孤儿院。创办于一九一一年七月。蔡元培是该院赞助人及名誉董事。本年八月该院为兴建房舍募集捐款，此后鲁迅曾多次认捐。

   ⑦小市原称晓市，鲁迅常去的小市在宣武门一带。

