    1918年4月 

   一日晴。上午寄季市《新青年》并二弟讲义共一卷。得丸善明信片。午后游小市。赙李梦周二元。得马叔平信。

   二日晴。午后自至小市游。

   三日晴。上午得东京堂寄书籍二册并信。得丸善信。

   四日昙。上午寄东京堂及丸善信各一。午后寄常毅箴信并书二册。

   五日昙。晚钱玄同、刘半农来。夜风。

   六日晴。上午得福子信，三月卅一日发。午后游小市。晚王式乾来。夜李霞卿来。宋子佩来。

   七日晴。星期休息。上午同二弟游留黎厂，又至公园饮茗，晚归。

   八日昙。休假。上午得三弟及芳子信，四日发。下午铭伯先生来。

   九日昙。上午得福子照象一枚。得丸善信。夜诗荃来。

   十日昙。上午得二弟妇信，六日发。得许诗荃信。夜常毅葴抱其孺子来，并交券十五元，买《殷文存》及《古明器图录》去。

   十一日昙。上午赠陈师曾《张奢碑》一枚。午后往中国银行汇家用泉七十，上月分。下午同陈师曾往留黎厂同古堂代季市刻印，又自购木印五枚，买印石一枚，共六元。往德古斋买《朝侯小子残碑》阴一枚，二元。又《杜霋等造象》四枚，三元。晚寄许诗荃信。

   十二日晴。午后东京羽太家寄来煎饼二合。

   十三日晴，大风。无事。

   十四日晴，大风。星期休息。上午往圣安寺弔许季上夫人。午后往留黎厂，以重出拓片就德古斋易他本，作券廿，先取残画象一枚，作券四元。又买北齐翟煞鬼墓记石一方，券廿，云是福山王氏旧物，后归浭阳端氏，今复散出也。下午马幼渔来。李霞卿来。

   十五日晴，午后风。无事。

   十六日晴。下午自游小市。

   十七日晴。上午东京堂来信并书一包。下午风。

   十八日晴。夜宋子佩来。

   十九日晴。上午得丸善信。午二弟来部，同至和记饭，并邀齐寿山。晚往留黎厂取季市印及所表字联，又取自刻木印五枚，工五元，所表拓本二十枚，工三元。

   二十日晴。上午得二弟妇信，十六日发。午后游小市。晚往铭伯先生寓，病未见，交出季市印及对联于其工人，属转送。

   二十一日昙。星期休息。午后往留黎厂德古斋，得画象砖拓片五枚，言是大吉山房所藏，又孙世明等造象五枚，共券四元，仍以重出拓本直推算，又取《姚保显造石塔记》一枚，无直。夜钱玄同来。

   二十二日晴，晚风。无事。

   二十三日昙。夜蒋抑之来。

   二十四日晴。上午得二弟妇信。得丸善书二本。下午游小市。晚小雨。

   二十五日晴。夜李霞卿来。风。

   二十六日晴。下午收本月奉泉三百。晚钱玄同来。

   二十七日晴，下午风。无事。

   二十八日晴。星期休息。午前往留黎厂买专拓九枚，二元，重本直易讫。又买韩显宗及赵氏墓志各一枚，共五元；造象三种四枚，共六元。午后铭伯先生来。下午鹤庼先生来。风。

   二十九日晴。午后往中国银行汇泉九十，本月家用。戴芦舲贻腊肉一包。夜魏福绵来。雨。

   三十日雨。上午为二弟寄小包一于家。午后晴。

