    1918年6月 

   一日晴。上午同二弟往大学校访蔡先生及徐以孙，阅《支那美术史雕塑篇》。午在第一春饭。午后游公园，遇小风雨，急归已霁。寄铭伯先生信。

   二日晴，风。星期休息。午后得徐以孙信并《吕超墓志》拓片一枚，及家藏金石小品拓片二十一枚，昨发。

   三日晴。上午得徐以孙信并转寄顾鼎梅所赠残石拓片九枚。二弟往邮局寄家用泉百，上月分。

   四日晴。上午得东京堂信。午后往留黎厂德古斋买《嵩山三阙画象》拓本一分计大小三十四枚，券三十六元。又晋残石并阴合一枚，一元。又至震古斋买《朱博残石》一枚，四元；《刘汉作师子铭》一枚，五角；《密长盛造桥碑》并阴二枚，一元；《千佛山造象》十二枚，二元；《云门山造象》十枚，一元。晚德古斋人来，为拓《库汗安洛象》及《翟煞鬼记》各六枚。风。

   五日晴。上午赠徐以孙《库汗安洛造象》、《翟煞鬼记》拓本各一枚，二弟持去。

   六日晴。上午得杨莘士信。晚李遐卿来。帖估来，买《仓龙庚午石》一枚，一元。

   七日晴。无事。

   八日晴。晚宋紫佩来。铭伯先生来。夜钱玄同来。

   九日昙。星期休息。下午洙邻兄来。

   十日晴。午后往留黎厂买《里社残碑》并阴二枚，似晋刻，又《元思和墓志》一枚，共券十二元，其内六元以售去之重出拓本抵消讫。

   十一日晴。上午寄杨莘士信。夜风，又雷雨。作《吕超墓志》跋①。

   十二日昙。上午寄以孙先生信。晚得铭伯先生信并肴二品。夜雷雨。

   十三日晴。夏节休假。无事。

   十四日晴。上午收东京堂所寄书籍一包。

   十五日晴。晚宋紫佩来。商契衡来。

   十六日晴。星期休息。上午铭伯先生来。午后寄常毅葴信并还与《中国学报汇编》五本。

   十七日晴。上午寄季市《新青年》及二弟讲义共一卷。寄二、三弟妇信。

   十八日晴，热。托齐寿山买羔皮五件，计直共券百，午后作二包寄家。

   十九日晴。上午钱稻孙赠《示朴斋骈文》一册。午后寄季市信。晚宋紫佩来。夜李霞卿来。雷雨。

   二十日晴。晨二弟发向越中。晚得钱玄同信。夜雷雨。

   二十一日雨。上午寄沈尹默信。

   二十二日晴。上午寄羽太家信并泉卅，七月至九月分。午后往留黎厂德古斋买《郎邪台刻石》拓本一枚，又汉画象一枚，有字，伪刻，共券六元。又在神州国光社买《神州大观》第十三集一册，石印《古泉精选拓本》二册，亦共券六元。下午得和孙信，十八日潞城发。晚小风雨。得沈尹默信。夜钱玄同来。

   二十三日晴。星期休息。上午子佩来。午后往铭伯先生寓。下午得以 先生信，附介绍函二封。

   二十四日晴。上午得中西屋明信片。得伊文思书馆寄二弟信。代二弟寄大学文科教务处信，内试卷也。寄二弟信，附钱玄同笺（七四）。寄和孙信。夜李遐卿来。得三弟妇及丰、晨合照象一枚，廿日寄。

   二十五日晴。上午得二弟明信片，廿二日沪发。午雨一陈。晚衡山先生来。

   二十六日雨。上午得三弟信，十八日发（三二），又一函，廿二日发（三三）。得二弟明信片，廿一日南京发。寄二弟信，附与二弟及三弟妇笺，又以孙先生介绍拓专函二封。下午收本月奉泉三百。晚晴。

   二十七日晴。上午往中国银行汇本月家用泉百并函（不列号）。代二弟寄实业之日本社银三円六十钱，定《妇人世界》，从七月起。午后往留黎厂商务馆预约《愙斋集古录》一部，付半价，合券十三元五角。又买古币四枚，一元；《马氏墓志》一枚，一元。晚钱玄同来。夜子佩来还泉廿，又交宋孔显还二弟泉廿，赠以白玫瑰酒一罂。

   二十八日晴，大热。下午得浙江旅津公学②函。晚雨。

   二十九日晴。上午得二弟信，廿五日越中发（卅四）。下午得中西屋寄二弟书一包，又丸善者一包，似误。访洙邻兄寓不得，因寄一函。夜孙伯康来别，言明日晨归。

   三十日昙。星期休息。晚钱玄同来。

   〖注释〗

   ①作《吕超墓志》跋《吕超墓志》，一九一七年在绍兴出土，仅存百十余字。鲁迅考证为南齐时刻石，曾作跋，现编入《集外集拾遗补编》。

   ②浙江旅津公学一九〇九年创办。曾受蔡元培等的赞助。

