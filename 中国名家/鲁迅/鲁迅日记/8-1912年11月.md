    1912年11月 

   一日晴。上午寄二弟及三弟信，附银圆及状面拟稿各一枚。

   二日上午得袁总统委任状①。下午赴留黎厂购《秋波小影册子》一册，四角；《眉庵集》二册，八角；《济南田氏丛书》二十八册，四元；《说文释例》十册，三元；《郘亭诗钞》并《遗诗》二册，一元。又购粗本《雅雨堂丛书》一部二十八册，四元。晚钱稻孙来。收二十七、二十八日《民兴日报》各一分。

   三日星期休息。午后往青云阁买拭牙粉一盒。收二十九日《民兴日报》一分。下午至晚均补写《雅雨堂丛书》阙叶，凡得六枚，至十一时方止。夜风。收《平报》一分，是送阅者。

   四日晴，风。晚杨莘士介绍衣工吴姓者来，付裘令制，并先与银一元。得二弟信，三十日发。收本日《平报》一分。

   五日晴，大风，冷甚，水冻，入夜尤甚。

   六日上午寄二弟信。晚王伟人、钱稻孙来，并同季市饭于广和居。

   七日大风，甚冷。上午收补十月分俸银九十五元。晚陈仲书来。得陈子英信，一日发。收卅及卅一日《民兴报》各一分，二日《天觉报》第二号一分。

   八日阴。下午赴观音寺街购御寒衣冒等物共十五元。寄沈商耆上海信。是日易竹帘以布幔，又购一小白泥炉，炽炭少许置室中，时时看之，颇忘旅人之苦。夜风。

   九日晴。晨得二弟信，三日发。收三日《天觉》及《民报》各一分。上午复陈子英信，又复阮立夫函。下午往西升平园浴。赴留黎厂买纸，并托清秘阁买林琴南画册一叶，付银四元四角，约半月后取。晚邀铭伯、季市饮于广和居，买一鱼食之。收十月卅日及本月四日《民兴日报》各一分。夜作书两通，啖梨三枚，甚甘。夜半腹痛。

   十日星期休息。上午季自求、刘历青来。午后寄二弟信。又寄相摸屋信。下午至夜补写《雅雨堂丛书》五叶。饮姜汁以治胃痛，竟小愈。

   十一日夏揖颜来，不遇。夜补写《雅雨堂丛书》两叶。

   十二日付温处水灾②振捐二元，钱稻孙经手。晚收六日《天觉报》一分。夜补写《雅雨堂丛书》中《大戴礼》目录后语阙叶凡二枚，全书补完。

   十三日付上海共和女学校捐款一元，顾子言经手。常君赠《中国学报》第一期一册。晚得二弟信，并附二弟妇、芳子及三弟笺，八日发。收七日《天觉报》一分。夜风。

   十四日上午寄二弟《中国学报》第一期一册。午后清秘阁持林琴南画来，亦不甚佳。

   十五日上午寄二弟并二弟妇信，附与芳子及三弟笺各一枚。

   十六日午后收本月俸银二百二十元。往看夏司长，索其寓居不得。往留黎厂购《董香光山水册》一册，一元二角；《大涤子山水册》一册，一元；《石谷晚年拟古册》一册，八角。过敫家坑海昌会馆看张协和，不值。蒋百器来过，不值。晚得二弟并二弟妇信，十一日发（5）。收十日、十一日《天觉报》各一分。

   十七日阴。星期休息。上午谢西园来。寄二弟信并银五十元（五），以双挂号去。陈公侠来。钱稻孙来。许铭伯将赴天津，往别之。午后赴留黎厂神州国光社购《唐风图》、《金冬心花果册》各一册，共银三元九角。又往文明书局③购元《阎仲彬惠山复隐图》、《沈石田灵隐山图》、《文征明潇湘八景册》、《龚半千山水册》、《梅瞿山黄山胜迹图册》、《马扶曦花鸟草虫册》、《马江香花卉草虫册》、《戴文节仿古山水册》、《王小梅人物册》各一册，又倪云林山水、恽南田水仙、仇十洲麻姑、华秋岳鹦鹉画片各一枚，共银八元三角二分。晚钱稻孙又来。收十二日《天觉报》一分。

   十八日晴，风。上午得许季上信，十四日奉天发。

   十九日晚收十三、十四日《天觉报》各一分。

   二十日上午得齐寿山、戴芦舲、许季上自奉天来函，午后复之。

   二十一日午后赴打磨厂保商银行易日本币。赴东交民巷日本邮局寄羽太家信并日银五十元，又寄相摸屋书店信并日银五十元，附季市书款十元。下午闻国亲疡生于髀，与季市同往看之。晚收十六日《天觉报》一分。

   二十二日下午收十七日《天觉报》一分。寄二弟信（六）。夜腹痛。

   二十三日午后商契衡来。下午腹痛，造姜汁饮服之。晚得二弟所寄书三包，计《小说拘沈》草稿一迭，J.Meier-Graeve：《Vincent van Gogh》一册，《或外小说》第一、第二集各五册，并十八日发。夜风。院中南向二小舍，旧为闽客所居者，已虚，拟移居之，因令工糊壁，一日而竣，予工资三元五角。

   二十四日星期休息。上午得二弟信，十七日发（6）。收十八日《天觉报》一分。季市为购得《古学汇刊》第二编来，计二册，价一元又六分。午后昙，有雪意。下午以一小箧邮寄二弟，箧内计《中国名画》第一至第十三集共十三册，又《黄子久秋山无尽图卷》、王孤云《圣迹图》、《徐青藤水墨花卉卷》、《陈章侯人物册》、《龚半千细笔山水册》、《金冬心花果册》均一册，又《越中先贤祠目序例》一册，补写《北堂书钞》阙叶一叶。以挂号去，邮资八角。晚缝人持衬衫及罩袍来。收十九日《天觉报》一分。

   二十五日晴。以《或外小说集》第一、第二册赠夏穗卿先生。晚收二十日《天觉日报》一分。

   二十六日上午寄二弟信（七）。晚收二十一日《天觉报》一分。

   二十七日昙，午后睍。晚得二弟、二弟妇及三弟信，二十二日发。收二十二日《天觉报》一分。

   二十八日上午相摸屋书屋寄来《国歌集》两册，价共二角九分，即交沈商耆。下午移入院中南向小舍。晚收二十三日《天觉报》一分。

   二十九日昙，冷。晚收二十四日《天觉报》一分。夜微雪。

   三十日昙，午后晴。下午赴劝业场为二弟觅复活祭日赠高医士之品，遂购景泰窑磁瓶一双，文采为双龙云物及花叶，皆中国古式，价银五元。自二十七日起修缮《埤雅》，至今日下午丁毕，凡四册。晚收二十五日《天觉报》一分。夜风。购木匣并布，纫作小包。

   〖注释〗

   ①得袁总统委任状委任状，原件作“任命状”。民国元年八月二十一日发，文为：“任命周树人为教育部佥事。此状。”“荐字第肆百肆拾玖号”。

   ②温处水灾本年浙江温州、处州水灾，受灾地方四十余处，灾民数万。

   ③文明书局总店在上海，北京设分店。鲁迅常往购书，并于一九一四年一月将周作人所译《炭画》交该局出版。

