    1919年12月 

   一日晴。晨至前门乘京奉车，午抵天津换津浦车。

   二日晴。午后到浦口，渡扬子江换宁沪车，夜抵上海。车中遇朱云卿君，同寓上海旅馆。

   三日雨。晨乘沪杭车，午抵杭州，寓清泰第二旅馆。午后至中国银行访蔡谷清。下午至捷运公司询事。夜往谷清寓饭。

   四日雨。上午渡钱江，乘越安轮，晚抵绍兴城，即乘轿回家。

   五日昙。下午传梅叔来。

   六日晴。午后车耕南来。郦藕人来。

   七日昙。星期。上午阮久孙来。午得蔡谷清信。

   八日晴。收理书籍。

   九日晴。上午得二弟信，五日发。下午心梅叔来。

   十日晴。无事。

   十一日雨。上午得二弟信并《新青年》七之一一册，七日发。午后似发热，小睡。夜服规那丸一粒。

   十二日昙。上午寄二弟信。

   十三日晴。午后寄陈子英信。下午得许季上信。晚郦藕人来。

   十四日晴。星期。下午寄许季上信。寄蔡谷青信。买专一枚，上端及左侧有字，下端二字曰“虞凯”，馀泐，泉五角。

   十五日晴。午后得潘企莘信。

   十六日晴。上午得蔡谷青信。得二弟信，十二日发。

   十七日晴。上午陈子英来。晚张伯焘来。夜方叔出殡。

   十八日晴。无事。估人又取“虞凯”专去，言不欲售，遂返之。

   十九日晴。上午得朱可铭信。午后郦藕人来。晚传叔祖母治馔饯行，随母往，三弟亦偕。夜雨。

   二十日雨。午后寄潘企莘信。赙徐贻孙银一元。晚霁。

   二十一日晴。星期。上午得二弟信，十七日发。午后寄蔡谷青信。寄捷运公司信。晚心梅叔来。夜理行李粗毕。

   二十二日晴。晨寄徐吉轩信。寄朱可铭信。寄二弟信。与三弟等同至消摇溇扫墓，晚归。

   二十三日雨。上午得蔡谷青信并任阜长画一幅。午后画售屋押。

   二十四日晴。下午以舟二艘奉母偕三弟及眷属携行李发绍兴，蒋玉田叔来送。夜灯笼焚，以手按灭之，伤指。

   二十五日晴。晨抵西兴，由俞五房经理渡钱塘江，止钱江旅馆。谷青属孙君来助理。午后以行李之应运者付捷运公司。入城访谷青，还任阜长画。

   二十六日晴。晨乘杭沪车发江干。至南站前路轨损，遂停车，止上海楼旅馆，甚恶。夜半乘夜快车发上海。

   二十七日昙。晨抵南京，止中西旅馆。上午雨。午渡扬子江，风雪忽作，大苦辛，乃登车，得卧车稍纾，下午发浦口。晚霁。

   二十八日晴。晚抵天津，止大安旅馆。

   二十九日晴。晨发天津，午抵前门站。重君、二弟及徐坤在驿相迓，徐吉轩亦令刘升、孙成至，从容出站，下午俱到家。

   三十日晴。上午赴部。送铭伯先生火腿一只，笋干一篓。徐吉轩两当二件，龙眼一篓。戴螺舲笋干一篓。午后理发。下午收本月奉泉三百。

   三十一日晴。上午送齐寿山龙眼一篓。午后往留黎厂买孔神通、李弘枰墓志各一枚，券四元。得墓志专四块，一曰“大原平陶郝厥”，一曰“苌安雍州刘武妻”，一曰“李巨妻”，一曰“阿奴”，共见泉廿。又明器二事，一犬一鹜，出唐人墓中，共见泉二。专出定州，器出洛阳也。下午寄蔡谷青信。寄朱可铭信。

