    祭书神文 

   （1901年）

   上章困敦之岁，贾子祭诗之夕，会稽戛剑生等谨以寒泉冷华祀书神长恩，而缀之以俚词曰：

   今之夕兮除夕，香烟絪緼兮烛焰赤。

   钱神醉兮钱奴忙，君独何为兮守残籍？

   华筵开兮腊酒香，更点点兮夜长。

   人喧呼兮入醉乡，谁荐君兮一觞？

   绝交阿堵兮尚剩残书，把酒大呼兮君临我居。

   缃旗兮芸舆，挈脉望兮驾蠹鱼。

   寒泉兮菊菹，狂诵《离骚》兮为君娱，君之来兮毋徐徐。

   君友漆妃兮管城侯，向笔海而啸傲兮倚文冢以淹留，不妨导脉望而登仙兮，引蠹鱼之来游。

   俗丁伧父兮为君仇，毋使履國兮增君羞。

   若弗听兮止以吴钩，示之《丘》《索》兮棘其喉；令管城脱颖以出兮，使彼惙惙以心忧。

   宁招书癖兮来诗囚，君为我守兮乐未休。

   他年芹茂而樨香兮，购异籍以相酬！

   【注释】

   上章困敦：《尔雅·释天》：“在庚曰上章”“在子曰困顿”，上章困顿，即庚子。

   贾子祭诗：元辛文房《唐才子传》卷五：“（贾岛）每至除夕，必取一岁所作置几上，焚香再拜，酹酒祝曰：‘此吾终年苦心也。’”

   戛剑生：鲁迅早年别号。

   长恩：明无名氏《致虚阁杂俎》：“司书鬼曰长恩，除夕呼其名而祭之，鼠不敢啮，蠹虫不生。”

   钱神：《晋书·鲁褒传》：“褒伤时之贪鄙，乃隐姓名而著钱神论以刺之。”

   阿堵：《晋书·王衍传》：“衍口未尝言钱，妇令婢以钱绕床下，衍晨起，不得出，呼婢曰：‘举却阿堵物。’”

   脉望：唐段成式《酋阳杂俎》：“蠹虫三食神仙字，则化为此（脉望）。”

   漆妃：墨的别称。

   管城侯：韩愈《毛颖传》说秦始皇封笔为管城子。

   丘索 ：《左传》昭公十二年:“是能读《三坟》《五典》《八索》《九丘》。”

   诗囚：元好问《论诗绝句》论唐诗人孟郊（东野）诗：“东野穷愁死不休，高天厚地一诗囚。”

   芹茂樨香： 芹茂：苏辙《燕贡士诗》：“泮水生芹藻。”古代诸侯的学宫称泮宫，泮宫有水称泮水，因称考中秀才，即入学宫为入泮。樨香：木樨即桂花，古称登科为折桂，指考中举人。

