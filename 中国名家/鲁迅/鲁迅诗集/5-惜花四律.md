    惜花四律 

   ——步湘州藏春主人元韵

   其一

   鸟啼铃语梦常萦，闲立花阴盼嫩晴。

   怵目飞红随蝶舞，关心茸碧绕阶生。

   天于绝代偏多妒，时至将离倍有情。

   最是令人愁不解，四檐疎雨送秋声。

   其二

   细雨轻寒二月时，不缘红豆始相思。

   堕裀印屐增惆怅，插竹编篱好护持。

   慰我素心香袭袖，撩人蓝尾酒盈卮。

   奈何无奈春风至，深院荼蘼已满枝。

   其三

   剧怜常逐柳绵飘，金屋何时贮阿娇。

   微雨欲来勤插棘，熏风有意不鸣条。

   莫教夕照催长笛，且踏春阳过板桥。

   祗恐新秋归塞雁，兰艭载酒橹轻摇。

   其四

   繁英绕甸竞呈妍，叶底闲看蛱蝶眠。

   室外独留滋卉地，年来幸得养花天。

   文禽共惜春将去，秀野忻逢红欲然。

   戏仿唐宫护佳种，金铃轻绾赤阑边。

   【注释】

   藏春园主人：即林步青，他的原诗发表于当时的《海上文社日报》。元，通原。

   将离：指芍药。《古今注》:“牛亨问曰:‘将离相别，赠以芍药，何也？’答：‘芍药一名可离，故相别以为赠。’”

   熏风：《吕氏春秋·有始》：“东南曰熏风。”

   堕裀印屐：“裀”同“茵”。《南史·范缜传》：“子良问曰：‘君不信因果，何得富贵贫贱？’缜答曰：‘人生如树花同发，随风而堕，自有拂帘幌坠于茵席之上，自有关篱墙落于粪溷之中。坠茵席者，殿下是也；落粪溷者，下官是也。’”

   荼蘼：“荼蘼”亦作“酴醾”：落叶灌木，茎有棱、刺，小叶互生，花白色，供观赏。

   蓝尾酒：《仇池笔记》引苏鹗云：“以酒巡匝为婪尾，一作蓝尾。侯白《酒律》谓：‘酒巡匝到末坐者，连饮三杯，为婪尾酒。’”

   金铃轻绾：五代王仁裕《开元天宝遗事》卷上：“（宁王）至春时，于后园中纫红丝为绳，密缀金铃，系于花梢之上。每有乌鹊翔集，则令园吏掣铃索以惊之。”

