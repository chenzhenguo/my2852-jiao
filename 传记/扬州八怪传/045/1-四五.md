    四五 

   附：许齐卓《瘿瓢山人小传》

   瘿瓢山人者，闽汀之宁化人也。性颖慧，工绘事。自其少时，于山川、翎毛、人物，下笔便得造物意。已乃博观名家笔法，师其匠巧。又复纵横其间，踔厉排奡，不名一家，不拘一格。虽古之董、巨、徐、黄，不能远过也。

   予曩莅绥阳，山人方饥，驱走四方。及山人返里居握手外，于笔墨间快领山人意趣，知山人挟持有过人者，非一切弄笔渖墨之所可冀也。

   山人尝言：予自十四五岁时便学画，而时时有鹘突于胸者。仰然思，恍然悟，慨然曰：予画之不工，则以余不读书之故。于是折节发愤，取毛诗、三礼、史汉、晋宋间文、杜韩五七言、及中晚李唐诗，熟读精思，膏以继晷。而又于昆虫、草木，四时推谢荣枯，历代制度，衣冠礼器，细而至于夔夔蛇风，调调刁刁，罔不穷厥形状，按其性情，豁然有得于心，应之于手，而后乃今始可以言画矣。呜呼，观山人之画，读书格物之学，可以奋然而兴矣。

   予尝拭棐几，净端石，磨古墨，濡名笔，以待其至。至则解衣盘礴，谭玄道古，移日永夕，若忘其为欲画也者。促之再三，急索酒，力固不胜酒，一瓯辄醉。醉则兴发，濡发舐笔，顷刻飒飒可了数十幅。举其生平所得于书而静观于造物者，可歌可泣，可喜可愕，莫不一一从十指间出之。虽担夫竖子持片纸，方逡巡不敢出袖间，亦欣然为之挥洒题署。当其意有不可，操缣帛郑重请乞者，矫尾厉角，掉臂弗顾也。

   顾山人漫不重惜其画，而常自矜其字与诗。章草怀素，张之壁间，如龙蛇飞动。长篇短什每乐以示人，仓遽忙迫，牵人手，口喃喃，诵不休。或遗忘，则回首顾其徒曰：云何，云何？其磊落自喜如此。

   山人心地清，天性笃，衣衫褊袵，一切利禄计较，问之茫如。而所得袜材赀，尽举以奉其母。母节孝，为倾囊请于宫，建立坊表。妻与子或至无以糊其口。山人，孝子也。岂徒以画师、诗人目之哉！

   山人姓黄，名慎，字躬懋，改字恭寿。

   合肥许齐卓撰。

   《蛟湖诗钞》卷首

