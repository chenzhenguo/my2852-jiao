    五九 

   《观音阁》

   履险如夷藉此心，从容身已到高岑。

   钵孟历历来丹灶，鹦鹉翩翩向竹林。

   碑字摸糊苔作篆。琪花芬馥叶成荫。

   何时微志能粗了，手结茅亭抱膝吟。

   按：一本题下有序云：“阁极高之上处中道极险，左为高壁，右乃深涧，虽不过一二步，而投足处止容半跬。寺僧前导，以带曳之，乃屏息以过。既过皆悚然。同游金公，至战栗不能成。”又自注云：“阁地平坦，有屋址二三间，有碑积苔斑驳，花荫满地，丁香、玫瑰尚开，余者茂密，多不能知其名。”

   《仙人台》

   天风吹轻衣，飘渺立绝顶。

   棋声若可闻，欲上梯浪回。

   俯视屏障开，层垒青碧醒。

   万象罗吾前，所历皆烱炯。

   荒碑记丙午，零落难细诃。

   蜗篆古虫鱼，苔斑汉彝鼎。

   忽看峭壁来，高力破溟涬。

   下临无底壑，石棱剑戟挺。

   奇棱动心魂，长啸惊侪等。

   《雪庵碑》

   青山阅沦桑，人与泉流逝。

   碑字诏来兹，片石功非细。

   探奇入千山，稽古感兴替。

   坐卧读其间，半皆隆嘉岁。

   尤多万历年，衰晚姿壮丽。

   最后至香岩，墙背树翳翳。

   贞珉屹然存，字有褚虞势。

   风雨所泐蚀，岁月难审谛。

   一石告我知，隐跃出草际。

   日维唐贞观，航海使星诣。

   雪庵异迹闻，赐予有嘉惠。

   厥赐碑与牌，碑以表禅慧。

   环山为之田，铜牌乃符契。

   明碑尽可仆，此碑有攸系。

   雪庵方外人，何以感唐帝。

   幼安与方彦，德使顽钝励。

   芳徽岂不彰，表闾殊未逮。

   按：一本题下有序云：“碑在寺之东廊后大树下，屹然露立。额篆“金公雪庵塔碑”六字，尚完好，余多不可辨。其未剥者，字类圣教序，颇可观。而未行岁月模糊难识，傍有前明断碑，言其事颇详。以为唐太宗遣使赐碑。按《盛京通志》，雪庵为元时人。何以言唐，必有误，疑而阙之，姑以俟考。”

   《三寺纪景诗五十韵》

   屐步抛来久，风尘二十秋。

   千峰欣共赏，三刹快相留。

   西阁依云卧，龙泉尽日游。

   净瓶窗外得，螺黛海中浮。

   盘石龙余尾，松门塔在眸。

   狮鸣钟向口，象卧鼻垂头。

   双牖东堂爽，层阶佛座幽。

   数橡弥勒殿，万卷经书楼。

   日饮濯缨水，闲听唤妇鸠。

   漱琼书可榻，符吐义当求。

   （从上龙泉寺）

   试觅南宗道，桃花几误刘。

   言寻祖越寺，蜨梦顿忘周。

   群岳真堪锁，松坡果不侔。

   轮囷扪太极，欹侧驻高邱。

   有洞窈而曲，无梁阻且修。

   振衣诗忆左，留迹地非缑。

   饱饭招提别，迂途景扬搜。

   井深入角甃，亭敝四山收。

   归路同谈虎，夕阳已下牛。

   客灯卿共息，佛顶更为谋。

   浴佛香花日，探奇鸾鹤俦。

   天门穿石壁，滴小玩珠旒。

   缘磴行如蚁，凌虚坐似舟。

   西明石观旧，龙井水泉优。

   路绝松能接，崖悬足惮投。

   奚奴矜健捷，铤险迈猿猴。

   尔辈殊堪羡，先生今且休。

   此行真卓荦，来日应优游。

   （从祖越寺至五佛顶）

   僧指香岩路，筇扶碧岭陬。

   蕨芽同采采，麦浪渐悠悠。

   烹茗石桥憩，倾壶枫树庥。

   迟回行九曲，飘渺到三洲。

   峰对关门似，尖多笔架犹。

   灶香公篆袅，坡绣罽茵柔。

   鹦鹉飞堪唤，钵孟黝若髹。

   通明山透月，夹缝路登虬。

   塔耸千寻壁，龙潜百丈湫。

   方枰仙所弈，高阁佛之邮。

   花雨台存矣，危岩魔炼不。

   井运当陆羽，桥断割鸿沟。

   奇绝雪庵塔，穹兮葛氏瓯。

   虚中甘露贮，覆手玉丸抠。

   水浅无盈涸，年多阅曳沤。

   荒碑如禊帖，残字露银钩。

   文以唐宗敕，石于贞观锼。

   何其平燹乱，乃尔重辎流。

   金衲应非俗，铜牌或有由。

   诛茅伊自始，览胜此其尤。

   后者谁乘鹤，吾侪岂学鸥。

   短言聊纪实，挂漏诗相酬。

   （以上香岩寺）

   《弥勒峰》

   寺内高峰，如巨人垂腹趺坐。据《松鹤游记》，为弥勒峰。今寺僧亦不知其名矣。其上，刻四大字，曰：“独镇群岳”；又刻，曰：“含泽宣气”。人皆莫解。余按道家《玉匮经》云：“黄帝封蜀中青城山为五岳丈人，盖群山之崇。秩一月之内群岳再朝”，此则所谓“独镇群岳”者也。盖青城丈人取其形似，而此峰亦宛像弥勒，故借以为赞其曰：“含泽宣气”。又取《春秋》说题辞之，说山之为春宣也，含泽布气调五神也。按《黄庭经注》，五神谓五藏，则取此以言弥勒之垂腹，与前四字相发明耳。然则皆出于僻典纬书，德以惊惑世俗，殊无足取，故特揭其所本，以与来者共为一噱云。

   弥勒高峰像宛然，坦怀趺坐众峰前。

   烟云久饫彭亨腹，文字谁巉混沌天。

   山半僧归犹喜客，松阴榻静且逃禅。

   午钟一饭山蔬饱，乘兴还寻五丈莲。

   自注：罗汉洞北望，其形俨然。

   《欲至大安寺不果》

   登陡犹余济胜才，回车何日望崔嵬。

   高峰如梦如经眼，万壑当门只望梅。

   游子莫闻鸾凤啸，大夫皆作拣梁材。

   不须山水说残膡，灵秀应多雨露培。

   《香岩寺》

   峰峦览尽兹为秀，浓淡由本本色兼。

   画笔谁能工透瘦，两窗沦好称廉纤。

   棋临沧海千年局，石鍊红尘百丈炎。

   唯有白云惜青翠，每将轻霭护峰尖。

   本次游千山，王尔烈还为龙泉寺东禅堂、西阁留下些楹联。其中，为东禅堂题写的楹联是：

   不若者当驱龙象狮都来作镇；

   相需者难遇松泉石互为呈奇。

   为西阁题写的楹联是：

   瓶松不厌窗前玩；

   灯火独留阁上名。

   室狭如舟，蓬窗四启峰围岸；

   山深似岛，松声一派海生潮。

   此外，他还为千山龙泉寺及附近的景观题留下“西阁”、“东堂”、“具美”、“琼岛虚舟”等字迹。这些，同他的楹联及相关诗作，有的被镌刻于石，有的被临摩于匾，遂被传了下来，直到今天。故有人曾讲，说千山必首说龙泉寺，说龙泉寺必首说西阁，说西阁必首说王尔烈，此并非为过。

