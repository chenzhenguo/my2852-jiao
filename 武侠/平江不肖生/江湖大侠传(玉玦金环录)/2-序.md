    序 

   平江不肖生以《留东外史》名满中国。盖海客谈瀛，已胜虞初寓言之凿空；而刻画羁人浪漫之迹，复有生花之笔以济之，宜其传矣。然不肖生有奇技伟才，能写江湖异人，虎虎有生气，直近唐人传奇精神；则《江湖奇侠传》所以与《留东外史》并驾齐驱也。其后落寞海滨，交游结广；为新闻报之副锓日撰《江湖大侠传》，首尾都十余万言。国人之读新闻报，几以此詹詹之作与专电、要闻同其贯注，锲而不舍；盖此书包含之事实，不啻清季政治之禹鼎，而中国特别社会之秦镜也。书中有人呼之欲出；其颠沛流离，实逼处此。作者非有太史公传《游侠》、《刺客》之胸襟，非有施耐庵传《水浒》之手腕不办；则其心弥苦，其志弥可佩矣。故读《江湖大侠传》后，有不投袂而起、回肠荡气者非丈夫也。

   去夏日长如小年，平君襟亚以此书散漫之稿，属为整理；并分为若干章回，便于寻绎；彷佛以宋之说书人话本排比为演义之工作也。自愧不能读书，于书中精窔茫然弗识，徒为割裂裁补如成衣匠。说者谓小说之有回目，如人之有眉；秋山一抹，图画天开。余病未能副之，只可比诸张学士之妆台供奉而已。唐突作者，罪过罪过！

   吴江范烟桥

