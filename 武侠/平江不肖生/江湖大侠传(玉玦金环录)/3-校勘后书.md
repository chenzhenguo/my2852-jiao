    校勘后书 

   予乡读不肖生《江湖奇侠传》，觉其写豪杰侠烈之事，为蛟为螭；状儿女缠绵之情，为云为雨。此中有人呼之欲出，靡弗跃然纸上。虽托之小说家言；然其发隐抉伏，慷慨激昂，髣髴太史公《游侠列传》写朱家、郭解之徒，浩浩乎如天马行空，游刃有余。殆亦欲以其悲天悯人之志，发为文章；上通古今之变，自成一家之言，其用心顾不亹哉！

   予始自孩提，即好读稗官野史；于武侠小说，尤喜涉猎。往往悲謌赞叹，拍案惊奇，流涟不能自已也。心中常慕先生之为人，意必狂放不羁，如古方山子一流人物。欧阳修上梅圣俞文曰：“凡士之蕴其所有，而不得施于世者，多喜自放于山巅水涯之外。见虫鱼、草木、风云、鸟兽之状类，其兴于怨刺，以道羁臣、寡妇之所叹，而写人情之难言；盖愈穷则愈工。”此意亦犹之乎“物不得其平则鸣，择其善鸣者而假之鸣”相彷佛。

   兹者先生《江湖大侠传》一书，又以付梓；觉其写情之迷离恍惚，与夫叙事之峥嵘骨突，较之前书，尤胜一筹。胜清一代恢宏壮烈之士，泯泯然不得申其志于时者，先生烘之托之，煊之染之，起死人而肉白骨；其足慰英灵而补史实之不足者何其盛焉！校勘既竟，因书其弁首如此；亦所以见先生之抱负不凡，而使读者于字里行间默觇先生之为人有若书者。

   吴门陈子京识

