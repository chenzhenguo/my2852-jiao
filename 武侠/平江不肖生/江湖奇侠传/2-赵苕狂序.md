    赵苕狂序 

   我少时读太史公之《游侠传》，未尝不眉飞色舞，呼取大白相赏也。及长，又读琴南翁所译之《髯刺客传》①，又未尝不眉飞色舞，呼大白而相赏也。自后，饥来驱我，行役四方，遂废读书之乐。

   即偶有所读，强半又为风怀渺之词、儿女绮丽之作，欲求能鼓荡我心、激励我志，如彼《游侠传》、《髯刺客传》二书者，迄未可得也。

   兹者，佣书上海，世界书局主人沈君忽以不肖生所著之《江湖奇侠传》相示：则巨干盘空，奇枝四茁，豪情侠态，跃跃纸上，固可与前之二书，鼎足而三也。不禁色然而喜，跃然而兴；而前日读书之乐，不啻复一温之目前矣。所可慨者。则前此我方在血气未定之时，跳踉叫嚣，窃欲取书中人以自况；今则中年哀乐，壮气全消，不复有此豪情矣。斯可哀耳！

   至此书措词之妙，运笔之奇，结构之情严，布局之老当，固为不肖生之能事。凡爱读不肖生文字者，类能言之。且每章之末。复有施子济群为之加评；朗若列眉，固不待余之词费矣。

   是为序。

   民国十二年暮春，苕狂书于上海之忆凤楼

   【①《髯刺客传》：柯南达利著，林纾、魏易合译（1908）。即《福尔摩斯探案集》作者柯南·道尔所著《贝纳克叔叔》（Uncle Bernac，1897），又译作《怪信·怪人·怪事》。】

