    序 

   恺然新作《江湖怪异传》系述湖南之巫风，盖与《江湖奇侠传》同体而异事也。携来嘱为校阅，既竟，余语恺然曰：巫之为祸，事之不可解者也；而巫之所以为祸，事之易解者也。

   巫蛊自汉而有，然其敕勒咒禁，不知其何以有效，不可解者也。而巫之为人敕勒咒禁，则多属为家庭争阋，乃招致妖人以戕其骨肉。富贵之可叹，一至于此！人心既死，不鬼亦鬼，不妖亦妖，不待烦言而解矣。夫人而鬼而妖者遍天下，则巫之假鬼与妖以售其术者，又安得不云谲波诡、层见迭出乎哉！

   湘吾故土，而居者日浅；篇中所述，亦尝闻之。世禄之家，鲜克由礼；鬼瞰其室，妖由人兴，无足怪者。比年颇闻扶乩之术盛行；行乩之制，由美洲来，盖袭吾旧术，而变易其器械，青年趋之若狂。则以腐败方士之技，加有一洋字头街。故以言国家则无政治；以言社会则无公道；以言家庭，则混乱鄙陋、未有纪极！而青年之头脑，又复如是。今之现象，无一而非鬼非妖也，则又何惑乎巫祸之腾勃欤！恺然顾而笑之，因书以弁其端。

   民国十二年八月，张冥飞序

